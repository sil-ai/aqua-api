

































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































Omutanke Teofiro, abhanto abhaaru ꞉mbaikongʼiri kwandeka amangʼana ghano ghaakooru haare itu.
Amangʼana ghayo, ntwabhooriiru na abhanto bhano bhaagharooche na amaiso ghaabho, koru ekimbere momeremo ghe Yeesu. Bhayo nebhu bhaare kureghani amangʼana gha Yeesu.
Na eni ghwiki, ꞉nintamboneriire amangʼana ghayo ghansi. ꞉Nendooche bhwaheene nkwandekere,
korri iye umanye kemwe obhuheene bhwa amangʼana ghano weeghiribhu.
Hano omutemi Herode aare omukama wo omukowa gho Yuudeya, aareho omusengeri omwe, eriina reeche Sakariya, we eghekomo kyo omusengeri Abhiya. Saabheeti mughaache wunsi aare we ekehita kyo omusengeri Haruuni.
Bhansi bhabhere bhaare abhaheene mbere yo Omutemi Ghiteema. Bhaare kughoota amaragherri ghaache ghansi, no okughasooka bhataana risoro rinsirinsi.
Bhataare ꞉bhaibhwire omoona, gho okubha Saabheeti no omoghomba aare, na bhansi mbaakunguhire bhukongʼu.
Orosiko romwe, yaare enkaagha ye eghekomo kyo Sakariya ghukora emeremo ghyo obhusengeri mbere ya Ghiteema.
Sakariya aghachaghoru ghusoha mo Nyumba Ehoreeru ya Ghiteema, amuhemberre muyo ekoroso, ghote yaare esemoka yo obhusengeri.
Hano Sakariya aasohire kuhemba ekoroso, abhanto abhaaru bhaare bhaikomaine kibhara ye Enyumba Ehoreeru bharasaasaama Ghiteema.
Hari remwe, maraika wo Omutemi Ghiteema akamohyokera muyo. Maraika oyo, akaimerra orubhareka ro bhoryo rwa ahase ho okuhemberra ekoroso.
Hano Sakariya aamorooche, aghaitaki, akoobhoha bhukongʼu.
Ghasi bhoono maraika oyo akamubhoorra akabhughaa, “Iye Sakariya, utakoobhoha! Ghano ꞉usabhire Ghiteema, ꞉naghoghuure. Mughaacho Saabheeti arakwibhorra omoona we eghesubhe, uramuroka Yohana.
Omoona oyo newe akugheri mubhe na amachomeru bhukongʼu. Abhanto abhaaru bharachomeru okwibhoru ghooche,
gho okubha arabha omokoro kubhanto mbere yo Omutemi Ghiteema. Atakaanyo amaro ghe emisabhiibhu hande kiyo ghinsighinsi kino ghekureebhi. Omutemi Ghiteema aramwichori Enkoro Ehoreeru, kuru aani monda ya nyakowaabho.
Aragheri Abhaisiraeri abhaaru bhahonchokere Omutemi Ghiteema waabho.
Aramukangata Omutemi, aseemi abhanto komoturungʼana, aani na amanagha, ne Enkoro ya Ghiteema ghote muno aare Eriya. Arabhaighwerani abhaibhori na abhaana bhaabho, na abhatamwe arabhakora bhabhe no obhungʼaini no obhuheene haare Ghiteema.”
Neho Sakariya ꞉abhoorri maraika akabhughaa, “Bhoono ghayo bhwe ghakubha na hano eni na mkaane ꞉ntokunguhire?”
Maraika oyo akamugharokeri akabhughaa, “Neeni Ghabhurieri, ono nkwimerra mbere ya Ghiteema. Ghiteema ꞉antomire eno, niiche ghokubhoorra amangʼana amachomu ghayo.
Ghasi bhoono, gho okubha ꞉tumasire amangʼana ghaane, ghano obhuheene ghaghukoru, kuwansera bhoono urabha rimuumu. Tokunaghi kughamba kohikera enkaagha eno amangʼana ghano ghaghukoru.”
Enkaagha eyo, abhanto bhano bhaare kughanya Sakariya bhakaroghoora kurora ghote ꞉aghechiire mo Nyumba Ehoreeru ya Ghiteema.
Hano aruuremu, aghatamu kughambana nabhu. Hari remwe, bhakamanya arooche amaroro moore mo Nyumba Ehoreeru ya Ghiteema. Aare kubheerekerri na amabhoko, akaghenderri kubha rimuumu.
Hano enkaagha yaache yo oghusengera yaasirre, akaghi ka.
Hano ghayo ghaasirre, Saabheeti mughaa Sakariya akaritoha. Akamara emieri etaano ꞉aikaire mooche akabhughaa,
“Omutemi Ghiteema newe ꞉ankoriire ighoo no oghunsakeri. ꞉Anduusiri esooko kubhanto.”
Hano enda ya Saabheeti yaahikiri emyeri esansabha, Ghiteema aghatoma maraika Ghabhurieri ahike komonke wonde ono aare atamaraamanya omosubhe, eriina reeche Mariyamu. Omonke oyo aare momoghi gho Naasareeti, momukowa gho Ghariraaya. Mariyamu aare ꞉arwechiiru no omosubhe omwe, eriina reeche Yuusufu, we ekehita kyo omutemi Daudi.

Maraika oyo, akaghi haare Mariyamu, akamubhoorra akabhughaa, “Ndaghukeeri, iye ono ꞉unookiiru bhukongʼu! Omutemi Ghiteema hamwe aani na iye.”
Mariyamu akabhabhayera bhukongʼu kumangʼana ghayo oghuure, aghaitegherra akabhughaa, “N-gunkeeri ke kuno?”
Ghasi bhoono maraika oyo akamubhoorra akabhughaa, “Iye Mariyamu, utakoobhoha, Ghiteema ꞉akunookiire enooko.
Tegherra, uraritoha, na uraibhora omoona we eghesubhe, uramuroka Yeesu.
Arabha omokoro, arabherekeru Omoona wa Ghiteema ono aani ighoro ya bhinsi. Omutemi Ghiteema, aramuha obhubhaahi bhwo omutemi Daudi, sookoro yaache.
Arabha omukama wa abhaibhoru bha Yaakobho amakora ghansi. Obhukama bhooche bhutaaghosira kemwe.”
Mariyamu akabhoori maraika oyo akabhughaa, “Ghano mbwe ghakubha, na hano eni ntamaraamanya omosubhe?”
Maraika akamugharokeri akabhughaa, “Enkoro Ehoreeru araghwichera, na amanagha gha Ghiteema ono aani ighoro ya bhinsi gharakoghubha. No omoona ono okwibhora arabha omuhoreeru na arabherekeru Omoona wa Ghiteema.
Tegherra nkubhoorre! Kuru monke waanyu Saabheeti, ono bhaabherekire omoghomba, kobhokungu bhooche ꞉aritohire enda yo omoona we eghesubhe. Omweri ghuno ngo-gha sansabha koru ꞉aritohire.
Gho okubha Ghiteema itareho engʼana eno aghutamu ghukora.”
Mariyamu akamugharokeri akabhughaa, “Eni n-omubhaghasi wo Omutemi Ghiteema, ibhe haare eni ghote ꞉obhughire.” Hari remwe, maraika oyo akaghi.
Ghochensiko chiyochiyo, Mariyamu aghaseemi orughendo, akangoha koghi momoghi ghomwe mokyaro kye chinkereghe cha Yuuda.
Aghasoha monyumba ya Sakariya, akamukeeri Saabheeti.
Hano Saabheeti ꞉oghuure riraka ryo oghukeerani ko Mariyamu, omoona ono aare monda yaache akabharaana. Hayohayo, Saabheeti aghaichoribhu Enkoro Ehoreeru.
Neho aaghambire ko riiraka rikoro akabhughaa, “Kubhaghaikoro bhansi, iye niye ꞉unookiiru! No omoona ono okwibhora, wunsi ꞉nanookiru.
Eni ne-wuuye, kuru nyakowaabho Omutemi waito ꞉aichire ghunkeeri?
Hano ꞉nooghuure obhukeerani bhoocho, hayohayo omoona ono aani monda yaane, ꞉abharaanire ko ghuchomeru.
Wuuna echaghati, gho okubha ꞉wiitabheriiri amangʼana ghano Omutemi Ghiteema ꞉akubhooriire gharakorubhu!”
Mariyamu akabhughaa, “Omotema ghoone ghuramwitumi Omutemi Ghiteema,
ne enkoro yaane irachomera Ghiteema, Omutoori waane,
gho okubha ꞉arooche obhubhaabhayeri bho omubhaghasi waache. Koru bhoono, abhanto bha amakora ghansi bharabha bharamberekera omunooku.
Ghiteema wa amanagha ghansi ꞉ankoriire ekiroghooro, ne eriina reeche, ne-rihoreeru.
Araghenderri kubharorra amaabhera abhanto bha amakora na amakora, bhano bhakomusooka.
꞉Akorre amangʼana amakoro ku amanagha ghaache, ꞉asanchiri bhano bhaana eghesiraani mometema gheebho.
꞉Abhasekiiri abhakoro kobhetumbe bheebho bhyo obhubhaahi, ꞉abhatirri abhanyoohu.
꞉Abhaighotiri bhwaheene bhano ꞉bharambokire, ghasi bhoono, abhaame ꞉abhatyambiri mabhoko machwe.
꞉Asakiiri Abhaisiraeri abhabhaghasi bhaache, gho okohiita kubhaabhera.
Ghote aare ꞉arengire bhasookoro bhaitu, Ibhurahimu no orwibhoro rooche, amakora ghansi.”
Neho Mariyamu ꞉aikaire o Saabheeti emieri etato, akamara akagharoka waache.
Hano orosiko ro oghwitoorani ko Saabheeti rwahikire, akaibhora omoona we eghesubhe.
Hano abhamenyani bhaache na bha waabho bhooghuure ghaare Omutemi Ghiteema ꞉amwabhiire, bhaghachomeru hamwe.
Hano aahikiri orosiko ro kanaane, bhaghaacha ghusaara omoona oyo. Bhaghatuna komuroka eriina Sakariya, eriina re isawaabho.
Ghasi bhoono nyakowaabho akaanga akabhughaa, “Tekubha! Abherekeru Yohana.”
Bhakamugharokeri, “Aka! Endoko eyo itaremu mokehita keenyu!”
Neho bhaabhoorri isawaabho gho okomwereki na amabhoko, korri abhabhoorre eriina rino aghotuna kuroka omoona waache.
Akabhasabha ekibhaau, hano bhaamuhaire, akaandekaa, “Eriina reeche newe Yohana.” Bhansi bhakaroghoora.
Hayohayo, omonu gho Sakariya ghughaasama, ororeme rughatachoka, aghasimi kughamba ghwiki, araitumi Ghiteema.
Abhamenyani bhaache bhansi bhakoobhoha bhukongʼu. Engʼana eyo ighasancha bhukongʼu mokyaro ghinsi kye chinkereghe cha Yuudeya.
Abhanto bhansi bhano bhooghuure, bhakabha bharaibhoori mometwe gheebho, bharabhughaa, “Omoona oyo mbwe ariicha kubha?” Bhakabhugha ighoo, gho okubha n-obhuheene, Omutemi Ghiteema aare hamwe nawe.
Sakariya isawaabho omoona oyo, aghaichoribhu Enkoro Ehoreeru. Akaruusi obhurooti akabhughaa,
“Omutemi Ghiteema wa Abhaisiraeri akumibhu, gho okubha ꞉abhaichiire no oghutongora abhanto bhaache.
꞉Atuhaire omutoori ono aghoote amanagha, koru mokehita kyo omubhaghasi waache Daudi,
ghote aare ꞉aghambire hayo kare kuhetera abharooti bhaache abhahoreeru.
Naatubhooriire ighoo, aratutoorri koru kubhabhisa bhaitu, na koru mumabhoko gha bhano ꞉bhatureghire.
Akabhugha ighoo, arabharorra amaabhera bhasookoro bhaitu, no okohiita riraghano reeche rihoreeru rino aakorre nabhu.
Kurehera kuyo neku koore aaraheriire sookoro yiitu Ibhurahimu,
ighoo, aratusakeri itu, atutoorri koru mumabhoko gha abhabhisa bhaitu, tubhe turamubhaghasi tutaana ehaho.
Ghwiki, tubhe abhanyoohu na abhaheene mbere yaache, chensiko chiitu chinsi.
Iye moona waane, urabha urabherekeru omurooti wa Ghiteema ono aani ighoro ya bhinsi, uramutangorra Omutemi, komurabheri enchera.
Urareghaneri abhanto bhaache ighoo, bharatooribhu gho okwabheru ebhibhe bheebho.
Ghiteema waito aratwabhera ko ghotureetera obhutooribhu bhooche koru mwisaaro, ghote obhurabhu bhwe ereebha rekurasa,
na bhurabhamorekeri bhano bhaani mokeruutu, bhano bhaani gho chitaabhu na kohaho yo oghoku. Ghwiki bhuratutangorra, tughende monchera ye emirembe.”
Omoona oyo Yohana aghakiina, akabhona chenguru che Enkoro Ehoreeru. Akaghi ghwikara mwibhara, kohikera enkaagha eno ꞉aiyerekiri ku Abhaisiraeri.
Gho nkaagha eyo ꞉aibhwiru Yohana, Kaisari Aughusto akeerekerri ighoo, abhanto bhansi bhano bhaani wanse yo obhubhaahi bhooche, bhaghende kwandeku.
Kwandeku kuyo, neku kwaare ko ghwansa, ghughakoru enkaagha eno Kirenio aare omubhaahi wo omukowa gho Siriya.
Ko riyo, abhanto bhansi bhakaghi kira omonto momoghi gho waabho.
Yuusufu wunsi, akaru momoghi gho Naasareeti, momukowa gho Ghariraaya. Akariina koghi momoghi gho Bhetereheemu, momukowa gho Yuudeya. Bhetereheemu neghu ghware omoghi gho omutemi Daudi, na Yuusufu aare we ekehita ke Daudi.
Yuusufu akaghi kwandeku hamwe na Mariyamu, ono aare ꞉amorwechire. Enkaagha eyo Mariyamu aare ꞉aritohire.
Hano bhaahikire eyo, enkaagha yo oghwitoorani ghooche ikahekeerana.
Aghaitoorani omoona we eghesubhe omutangi, akamoswari chingebho che ekeena, akamuraari moghento kyo okoriiseri chetigho. Akaibhorru muyo, gho okubha bhataabhwine hokomisi monyumba ya abhagheni.
Bhaareho abhariisi bhe chetigho bhararaarerra chetigho chaabho kerisho obhotiko.
Hari remwe, bhakahyokeru na maraika omwe wo Omutemi Ghiteema, ne emirengaari ghyo Omutemi Ghiteema ghikabhamoreki hase hansi. Bhakoobhoha bhukongʼu.
Maraika oyo akabhabhoorra akabhughaa, “Mutakoobhoha, ꞉mbaretiire amangʼana amachomu ghano ghakubhachomera bhukongʼu abhanto bhansi.
Reero komoghi gho Daudi, ꞉aibhwiru Omutoori waanyu. Omutoori oyo newe Omutemi, ghwiki newe Kirisito omwenemwene.
Ekimanyerri kyo okwereki ghayo n-ighoo, murabhona ekengʼwerre kiraaribhu moghento kyo okoriiseri chetigho, ꞉bhagheswarri chingebho che ekeena.”
Hari remwe, ghaghaacha amakomo na amakomo gha abhamaraika koru ghwisaaro, ghakabha gharaitumi Ghiteema, gharabhughaa,
“Ghiteema aitumibhu ghwisaaro! Na monse, emirembe ghibhe kubhanto bhano ꞉akumiri.”
Hano abhamaraika bhayo bhaamarre, bhakagharoka ghwisaaro. Neho abhariisi bhaabhoorraine bharabhughaa, “Tughende Bhetereheemu, turore rino ꞉ribhaire eyo, ghote Omutemi Ghiteema ꞉atubhooriire.”
Bhakaghi ngurunguru. Hano bhaahikire, bhakabhona Mariyamu na Yuusufu, no omoona ekengʼwerre ꞉amisiri moghento kyo okoriiseri chetigho.
Hano bhaarooche omoona oyo, bhakareghani kubhanto amangʼana ghansi gho omoona oyo, ghano maraika aare aabhabhooriire.
Abhanto bhansi bhano bhooghuure amangʼana ghayo, bhaabhooriiru na abhariisi bhayo, bhakaroghoora bhukongʼu.
Ghasi Mariyamu aghakira naghu, akabha araghitegherra.
Neho bhoono abhariisi bhayo bhaahonchokire, eno bharamwitumi Ghiteema ku ghansi ghano bhooghuure no okurora. Amangʼana ghaare ghote bhaabhooriiru na maraika.
Hano omoona oyo aahikiri chensinko inyaanye, bhakamusaara, bhakamuroka eriina Yeesu. Riyo neru eriina rino ꞉ahaabhiru na maraika, enkaagha eno nyakowaabho atamaraaritoha.
Neho Yuusufu na Mariyamu bhaamarre chensiko cho okurabhibhu koobho, ghote amaragherri gha Musa ghaghotuna. Ko riyo bhakaghi Yerusareemu, kohira Yeesu, korri bhamutoore mbere yo Omutemi Ghiteema.
Mbaakorre kee hayo, ghote yaandekiru kumaragherri gho Omutemi Ghiteema, gharabhughaa, “Omoona omutangi we eghesubhe, ohoru kubha omuhoreeru mbere yo Omutemi Ghiteema.”
Hamwe na ghayo, mbaatunire bharuusi ekemwenso ghote yaandekiru kumaragherri gho Omutemi Ghiteema, gharabhughaa, “Bharuusi ebheghuuti bhibhere hande amaana abhere ghe ebheghuuti.”
Aareho omonto omwe Yerusareemu hayo, eriina reeche Simeoni. Aare omuheene, no omusaighi Ghiteema. Aare kughanya kurora ghutooribhu kwa Abhaisiraeri, na Enkoro Ehoreeru aare hamwe nawe.
Enkoro Ehoreeru aare ꞉amwighoriire ighoo, taghoku akeere kurora Kirisito koru ko Omutemi Ghiteema.
Hayo, Enkoro Ehoreeru aghakangata Simeoni ghusoha ahase ho oghusengera Omutemi Ghiteema. Hano aasohire muyo, akabhona abhaibhori bha Yeesu bharahira omoona ahase ho oghusengera Omutemi Ghiteema, korri bhamukorre ghote amaragherri ghaare ghotuna.
Simeoni akaghegha omoona oyo mumabhoko ghaache, eno araitumi Ghiteema, arabhughaa,
“Omutemi, onyitabherri eni omubhaghasi waacho neku ne emirembe, ghote wandengire eni.
Gho okubha ꞉nendooche obhutoori bhuno ꞉ureetire,
bhuno ꞉useemiri korri bhohyoke kubhanto bhansi.
Obhutoori bhuyo nebhu obhurabhu bhuno bhokubhamorekeri bhano bhatare Abhayahudi, bhamanye. Na ghwiki abhanto bhaacho Abhaisiraeri, bhabhone emerengaari, ghino ghekugheri bhaitumibhu.”
Amangʼana ghano Simeoni aaghambire ghakaroghoori abhaibhori bha Yeesu.
Hayo Simeoni akabhanooka, akabhoorra Mariyamu, nyakowaabho omoona oyo akabhughaa, “Omoona ono, ꞉achaaghwiru na Ghiteema korri Abhaisiraeri abhaaru bhasire, na Abhaisiraeri abhande abhaaru, bhatooribhu. Arabha ekimanyerri ke Ghiteema, ono akwangu na abhanto.
Ko riyo amaitegherro gha abhanto abhaaru gharamanyikana bhurabhu. Iye ghwiki urooghu obhorro bhukongʼu momotema ghoocho, ghote ꞉utoochiru ne ekinyamaino ekyeghe.”
Ghwiki aareho omurooti omwe omokungu, ono ꞉akunguhire bhukongʼu, eriina reeche Ana. Isawaabho aare Fanueri, we ekehita ke Asheeri. Ana oyo, koru ꞉atetiru, akamenya emeeka mohungate eghyene na mosubhe waache, kumaruho mosubhe waache aghaku.
Aghasaagha omosino, akabha arasengera Ghiteema ahase ho oghusengera Omutemi Ghiteema omwise no obhotiko, ko ghusabha no okwiyima ebhyakori. Aare ꞉ahikiri emeeka mirongo enaane na ene (84).
Enkaagha eyoeyo Ana akahyoka, aghasimi ghwitumi Ghiteema. Akabhugha amangʼana gho omoona oyo kubhanto bhansi bhano bhaare komughanya Ghiteema aratongora Yerusareemu.
Hano Yuusufu na Mariyamu, bhaamarre ghukora ghansi ghano amaragherri gha Omutemi Ghiteema ghaare ghotuna, bhakagharoka waabho momoghi gho Naasareeti momukowa gho Ghariraaya.
Omoona aghakiina, akabha na amanagha, aghaichoribhu obhungʼaini, na akabha aranooku na Ghiteema.
Abhaibhori bha Yeesu, bhaare ne esemoka yo oghotiira momoghi gho Yerusareemu kira mooka, konyangi ye Ebhaasaka.
Hano Yeesu aahikiri emeeka ikomi ne ebhere, bhakaghi nawe konyangi, gho okubha n-esemoka yaabho yaare.
Hano chensiko che enyangi chaasirre, abhaibhori bhaache bhakagharoka ka, ghasi Yeesu naasaaghire Yerusareemu. Abhaibhori bhaache ꞉bhatamanyire ighoo,
gho okubha ꞉mbaitegheriire ighoo, hamwe aani na abhaghendi bhaache, bhano bhaare kugharoka ka. Hano orosiko romwe rwasirre, bhaghasimi komotuna kubhawaabho na kubhasaani bhaabho.
Hano aabhabhorre, bhakagharoka Yerusareemu, korri bhamotune eyo.
Orosiko ro ghatato, bhakamubhona ahase ho oghusengera Omutemi Ghiteema. Aare ꞉aikaire hamwe na abheeghi, arabhategherra no okubhabhoori chingʼana.
Abhanto bhansi bhano bhaamoghuure bhuno aare kughamba, bhakaroghoora bhukongʼu ghote aare kumanya no okubhagharokeri.
Hano abhaibhori bhaache bhaamorooche, bhakaroghoora bhukongʼu. Nyakowaabho akamubhoori akabhughaa, “Moona waane, ghooke ꞉otukoriire ke hayo? Eni na isawaanyu ntwahahire bhukongʼu hano twaare koghotuna!”
Akabhagharokeri akabhughaa, “Ghooke mwaare ghontuna? ꞉Mutamanyire ighoo, ndatunu nibhe mo Enyumba ya Taata?”
Ghasi bhoono righarokeri riyo, abhaibhori bhaache bhataamongwere.
Neho Yeesu aatanwere na abhaibhori bhaache, koghi waabho ka momoghi gho Naasareeti, aare kubhasooka. Ghansi ghano ghaabhaire, nyakowaabho akaghabhechi momotema ghooche.
Yeesu akaghenderri ghokiina, akabha no obhungʼaini, akabha arachomera Ghiteema na abhanto.
Ghware omooka gho ikomi na ghataano gho obhubhaahi bho Kaisari Tibherio. Bhontio Bhiraato aare omubhaahi wo mukowa gho Yuudeya. Herode Antibhasi aare omutemi wo mukowa gho Ghariraaya. Firipo, mura waabho Herode aare omutemi wo mukowa gho Iturea na gho Tarakoniti. Risania wunsi aare omutemi wo mukowa gho Abhirene.
Enkaagha eyo, Anasi na Kayabha nebhu bhaare abhasengeri abhakoro. Ghwiki, gho nkaagha eyo, Yohana omoona wa Sakariya, aare mwibhara. Hano aare eyo, akabhorru engʼana ya Ghiteema.
Akaghi ahase hansi hano haani rubhareka yo orooche ro Yorodani. Akabha arareghaneri abhanto engʼana eyo akabhughaa, “Momwishoorri Ghiteema no kubhaatiisu, korri abhaabhere ebhibhe bheenyu!”
Amangʼana ghayo ghaare ghote ghaandekiru moghitabho kyo omurooti Isaaya gharabhughaa, “Omonto aratiiri riiraka mwibhara arabhughaa, ‘Mukore bhwaheene enchera ya Omutemi Ghiteema, momuseemeri bhwaheene ahase hano akuheta!
Amaribha ghansi gharibhu, chinkereghe ne bhikereghe bhichanchibhu. Ahase hano haisisire harengoru, na hano haana amarooma, harengʼaanibhu.
Hayo neho, abhanto bhansi bhakurora Omutoori ono Ghiteema atomire.’”
Ko riyo, Yohana akabha arabhoorra eghekomo kya abhanto bhano bhaachire kubhaatiisu arabhughaa, “Inyu orwibhoro rwe nchoka! Ne-wuuye abhasimire ighoo muranaghi koryera ghukarra ko Ghiteema kuno koghuucha, gho okubhaatiisu okwene?
Mukore singata amangʼana ghano ghakwereki ighoo momwishoorri Ghiteema. Motighe ghwitegherra aghoo Ghiteema arabhaitabherri ghote mokwihacha murabhughaa, ‘Sookoro yiito ni-Bhurahamu!’ Ndabhabhoorra ighoo, Ghiteema ngutoraani ghoshoori amaghena ghano ghabhe abhaana bha Ibhurahimu!
Bhoono ghukenga ekiina ko Ghiteema kooni ighoro yaanyu, ghote bhoore eshooka eno eghotuna ghukenga emete. Omote ghuno ghutaghoote emehumo emichomu, ghuragheechu no ghukenyikenyibhu, ghutabhutu momorro.”
Abhanto bhayo, bhakabha bharamubhoori, bharabhughaa, “Mbwe turaakore?”
Akabhagharokeri akabhughaa, “Ono aghoote chingebho ibhere, amotweni ono ataghoote. Ono aghoote ebhyakori, akore kee hayo hayo.”
Abhaghooti bhe righooti nabhu bhaghaacha haare Yohana, korri abhabhaatiisi. Bhakamubhoori bhakabhughaa, “Omweghi, na itu mbwe toghukora?”
Wunsi akabhagharokeri akabhughaa, “Hano mokubha muraghoota righooti, mutakengeri ghote mokwerekeribhu.”
Abhasirikare bhansi bhakamubhoori bhakabhughaa, “Na itu mbwe toghukora?” Wunsi akabhagharokeri akabhughaa, “Mutakaaruusi omonto eghento gheeche, ghwiki motighe komuchongera omonto gho komwitamerri amangʼana gho bhurongo. Omoheera ghuno mokuhaabhu, mohiime naghu.”
Abhanto bhano bhaare kughanya Kirisito, bhakabha bharibhoori mometwe gheebho ighoo, ubhone Yohana newe Kirisito?
Ghasi bhoono Yohana akabhagharokeri bhansi akabhughaa, “Eni ndabhabhaatiisi ku amanche, ghasi araacha omonto wonde ono aghunkera amanagha. Tenkubha haare we korri ghusanchora chensiri che bhiraato bheeche! Ewe arabhabhaatisa ko Enkoro Ehoreeru na ko omorro.
Aghootire orohongo mokubhoko ghooche, korri ahonge chebhumba koru ko ngano. Engano eyo irakomanibhu moghitara gheeche, ghasi omwirro ghurachuukibhu momorro ghuno ghutaakorima kemwe.”
N-ighoo Yohana aghakumerri ku amangʼana amaaru ghayo, na aghande, aare arabhaseghani abhanto bhayo, na hayo arabhareghani Amangʼana Amachomu gha Ghiteema.
Yohana akabheeha omutemi Herode Antibhasi akabhughaa, “N-ngoke ugheghire Herootia, mukaa mura waanyu, omukorre kubha mughaacho?” Ghwiki, Yohana akamuseghani no obhosineenu bhooche obhonde bhuno aare ghukora.
Ko riyo, Herode akengeri obhosineenu bhonde ghwiki, gho ghutoora Yohana mokibhohe.
Enkaagha eno Yohana aare akeere kubhohu, nkubhaatiisi aare abhanto, Yeesu wunsi akabhatiisu. Na hano Yeesu aare ghusabha, mwisaaro hakaighoka,
Enkoro Ehoreeru aghasekera no ghwikara ighoro ya Yeesu, aitubhaine bhwe ekeghuuti. Riraka rikarwera mwisaaro, rirabhughaa, “Iye niye Omoona waane omusaighi, uno oghuntegheri.”
Enkaagha eno Yeesu asimiri emeremo gheeche ghyo kureghani Engʼana ya Ghiteema, aare ne emeeka ghote merongo etato. Abhanto mbaakabhughire aghoo, aare omoona wa Yuusufu. Yuusufu oyo, akaibhoru na Heri.
Heri akaibhoru na Mataati. Mataati akaibhoru na Raawi. Raawi akaibhoru na Meeriki. Meeriki akaibhoru na Yana. Yana akaibhoru na Yuusufu.
Yuusufu akaibhoru na Matatia. Matatia akaibhoru na Amoosi. Amoosi akaibhoru na Naahumu. Naahumu akaibhoru na Esiri. Esiri akaibhoru na Naghai.
Naghai akaibhoru na Maati Maati akaibhoru na Matatia. Matatia akaibhwiru na Semei. Semei akaibhoru na Yoseki. Yoseki akaibhoru na Yoota.
Yoota akaibhoru na Yoanani. Yoanani akaibhoru na Resa. Resa akaibhoru na Serubhabheeri. Serubhabheeri akaibhoru na Shearitieri. Shearitieri akaibhoru na Neeri.
Neeri akaibhoru na Meeriki. Meeriki akaibhoru na Ati. Ati akaibhoru na Kosamu. Kosamu akaibhoru na Erimatamu. Erimatamu akaibhoru na Eeri.
Eeri akaibhoru na Yoshuwa. Yoshuwa akaibhoru na Erieseri. Erieseri akaibhoru na Yorimu. Yorimu akaibhoru na Mataati. Mataati akaibhoru na Raawi.
Raawi akaibhoru na Simeoni. Simeoni akaibhoru na Yuuda. Yuuda akaibhoru na Yuusufu. Yuusufu akaibhoru na Yoonamu. Yoonamu akaibhoru na Eriakiimu
Eriakiimu akaibhoru na Merea. Merea akaibhoru na Mena. Mena akaibhoru na Matata. Matata akaibhoru na Natani. Natani akaibhoru na Daudi.
Daudi akaibhoru na Yeese. Yeese akaibhoru na Obheti. Obheti akaibhoru na Bhoasi. Bhoasi akaibhoru na Sarimoni. Sarimoni akaibhoru na Nasooni.
Nasooni akaibhoru na Aminatabhu. Aminatabhu akaibhoru na Atimini. Atimini akaibhoru na Hesiroomu. Hesiroomu akaibhoru na Bheresi. Bheresi akaibhoru na Yuuda.
Yuuda akaibhoru na Yaakobho. Yaakobho akaibhoru na Isaaka Isaaka akaibhoru na Ibhurahimu. Ibhurahimu akaibhoru na Tera. Tera akaibhoru na Nahoori.
Nahoori akaibhoru na Serughi. Serughi akaibhoru na Raghau. Raghau akaibhoru na Bhereghi. Bhereghi akaibhoru na Ebheri. Ebheri akaibhoru na Saara.
Saara akaibhoru na Kainani. Kainani akaibhoru na Aribhakisati. Aribhakisati akaibhoru na Shemu. Shemu akaibhoru na Nuhu. Nuhu akaibhoru na Rameki.
Rameki akaibhoru na Metusera. Metusera akaibhoru na Henoko. Henoko akaibhoru na Yareti. Yareti akaibhoru na Maharareri. Maharareri akaibhoru na Kenani.
Kenani akaibhoru na Enoshi. Enoshi akaibhoru na Seti. Seti akaibhoru na Atamu. Na Atamu aghateemu na Ghiteema.
Yeesu akaru ahase ho orooche ro Yorodani, aani aichwire Enkoro Ehoreeru. Enkoro oyo akabha aramukangata mwibhara, aghaikara eyo chensiko merongo ene,
Risambu ryare komusaghasa eyo. Ne enkaagha eyo yinsi, taarire ghento ghinsighinsi. Hano amarre chensinko chiyo akooghu arambokire.
Neho, Risambu ryaamubhoorri, rikabhughaa, “Ubhone maheene iye n-Omoona wa Ghiteema, honchora righena rino ribhe omughaate.”
Yeesu akarigharokeri akabhughaa, “Yandekiru mu Mandeko Amahoreeru, ‘Tere ebhyakori ebhyene bhekugheri omonto abhe omuhoru.’”
Neho Risambu ryaamotirri korukereghe orutambe bhukongʼu, rikamwereki ebhyaro bhinsi bhye ense gho nkaagha emwe.
Rikamubhoorra rikabhughaa, “Ndakuha amanagha gho obhubhaahi bho bhino bhinsi, hamwe no obhwame bhooche. Gho okubhamumabhoko ghaane bheeni, nkunaghi neeni komuha omonto oyo wunsi ono nkwenda.
Bhoono ubhone uransengera, ndakuha obhubhaahi bho ghayo ghansi.”
Yeesu akarigharokeri akabhughaa, “Yandekiru mu Mandeko Amahoreeru, ‘Omusengere Omutemi Ghiteema waacho, no komwighwera ewe omwene.’”
Neho, Risambu rikamohira momoghi gho Yerusareemu, rikamwimerri komusonge gho ahase ho oghusengera Omutemi Ghiteema, rikamubhoorra, rikabhughaa, “Ubhone iye n-Omoona wa Ghiteema, itabhuta harense.
Tokunyahaareka, gho okubha yandekiru mu Mandeko Amahoreeru, gharabhughaa, ‘Ghiteema aratoma abhamaraika bhaache, bhakurende.
Nabhu bharakughegha kumabhoko ghaabho, korri amaghoro ghaacho ghataghaitema kwighena rinsirinsi.’”
Ghasi bhoono, Yeesu akarigharokeri akabhughaa, “Ghwiki yandekiru mu Mandeko Amahoreeru, gharabhughaa, ‘Utakaacharibhu Omutemi, Ghiteema waacho.’”
Risambu hano ryaamarre kocharibhu Yeesu, rikamotigha, akaghi echaache okuhekera enkaagha yende.
Yeesu akagharoka momukowa gho Ghariraaya, eno aichwire amanagha ghe Enkoro Ehoreeru. Amangʼana gha Yeesu ghaghasancha bhukongʼu momukowa gho Ghariraaya ghunsi.
Akabha areeghi abhanto hase hansi mochenyumba cha Abhayahudi cho oghusaasaameramu Ghiteema. Abhanto bhansi bhakabha bharamwitumi.
Kumaruho, Yeesu akagharoka Naasareeti momoghi ghuno areriiru. Orosiko rwe Esabhaato, aghasoha monyumba ya Abhayahudi yo oghusaasaameramu Ghiteema ghote aanarre, akaimerra korri ghusoma Engʼana ya Ghiteema.
Akahaabhu eghitabho kyo omurooti Isaaya, akahonyora ahase hano handekiru harabhughaa,
“Enkoro yo Omutemi Ghiteema hamwe yeeni na eni. Ghiteema anyoohwere ndeghaneri abhatobhu Amangʼana Amachomu. Antomire ndeghaneri abhabhohe kuhaatorubhu koobho. No kubhoorra abhahukuru ighoo, bhararamokibhu amaiso ghaabho, na ntongore bhano bhakunyankibhu.
Antomire ndeghaneri abhanto, omooka gho obhutooribhu, ghuno Omutemi Ghiteema akwereeki enooko yaache.”
Hano Yeesu aamarre ghusoma amangʼana ghayo, akahunya eghitabho, akagharokeri omubhaghasi, kumara aghaikara korri eeghi. Abhanto bhansi bhano bhaare monyumba ya Abhayahudi yo oghusaasaameramu Ghiteema, bhakamorigheeri bharaghanya kino aghotuna eeghi.
Aghasimi kubhabhoorra akabhughaa, “Amaandeko Amahoreeru ghano moghuure reero, ngahekeraine mbere yaanyu.”
Hano aamarre kweeghi, abhanto bhansi bhakamwitumi bhukongʼu, bhakaroghoorra amangʼana amachomu ghano aare kweeghi. Kumaruho, bhakabhoorani bhakabhughaa, “Ono tare omoona wa Yuusufu?”
Yeesu akabhabhoorra akabhughaa, “Nimanyire ninga mumboorre righambo rino, murabhughaa, ‘Omureri, ihori iye omwene!’ Na ninga mumboorre murabhughaa, ‘Amakono ghano tooghuure ughakora momoghi gho Kabherenaumu, ughakore na momoghi ghoocho hano.’”
Yeesu akabhabhoorra, “Ndabhabhoorra obhuheene aghoo, omurooti taghusooku na abhanto bha waabho.
“Ghasi bhoono Mutegherre Obhuheene, gho nkaagha yo omurooti Eriya, bhaareho abhasino abhaaru mokyaro kya Abhaisiraeri. Enkaagha eyo embura tiyare ghuteeka ghonkaagha ye emeeka etato ne emieri esansabha. Ko riyo ekyaro ghinsi kya Abhaisiraeri ghikabha ne egheecha endoro.
Ghiteema taatomire Eriya ko omwe wa abhasino bhayo. Ghasi bhoono akamutoma ko omosino omwe wo moghi gho Sarebhuta, mokyaro ke Sitooni, kino ghitaare Isiraeri.
“Ne enkaagha yo murooti Erisha, bhaareho abhaghenge abhaaru mokyaro kya Abhaisiraeri. Ghasi bhoono taahoribhu omonto wunsiwunsi, ghasi Naamani omwene, omonto we ekyaro ke Siriya!”
Hano abhanto bhansi bhano bhaare bhaikomaine monyumba ya Abhayahudi yo oghusaasaameramu Ghiteema eyo, bhooghuure amangʼana gha Yeesu, bhaghakarra bhukongʼu.
Bhakaimerra, bhakamoruusi momoghi ghoobho ghuno ghware ghwabhekiru morukereghe. Bhakamohira mokehiringito ekeroro kyo rukereghe ruyo, korri bhamosukumere harense.
Ghasi bhoono, aghishoori, akaheta ghati yaabho, akaghi echaache.
Neho Yeesu akaghi momoghi gho Kabherenaumu, momukowa gho Ghariraaya. Orosiko rwe Esabhaato, aghasoha monyumba ya Abhayahudi yo oghusaasaameramu Ghiteema, aghasimi kweeghi abhanto.
Ameeghi ghaache, ghakabharoghoori bhukongʼu, gho okubha naaghambire ku amanagha gho obhubhaahi.
Monyumba ya Abhayahudi yo oghusaasaameramu Ghiteema, aaremu omonto omwe ono aare no omusambu. Omusambu ghuyo, ghughakuura no ghucherra, ghorabhughaa
“Eee, Yeesu wa Naasareeti, nke ughotuna haare itu? Wuuchire ghotumaraho? Nimanyire, iye niye Omuhoreeru wa Ghiteema!”
Yeesu akahoronyokera omusambu ghuyo, “Kira! Oru ko omonto ono!” Hari remwe, omusambu ghuyo ghukamoghwisi harense mbere ya abhanto bhansi. Hano ghwaamarre ghukamuhatora ghutamunyaharre.
Abhanto bhansi bhakaroghoora bhukongʼu, bhakabhoorani bharabhughaa, “Ghano amangʼana ke? Gho kubha, ku amanagha gho obhubhaahi, na gho chenguru arahamera emisambu, ghiraru!”
Ko riyo amangʼana gha Yeesu, ghakabha gharasancha bhukongʼu, momukowa ghunsi gho Ghariraaya.
Yeesu akaru monyumba ya Abhayahudi yo oghusaasaameramu Ghiteema, akaghi momoghi gho omonto omwe ono aare kubherekeru Simooni. Nyakobhyera yaache Simooni, aare ne ehooma endoro. Abhanto bhano bhaare monyumba muyo, bhaghasaasaama Yeesu amuhori.
Yeesu aghaisuka akaimerra haghuhe nawe, akahamera ehooma, hari remwe ikamuhaatora. Neho aabhookire, aghasimi kubhabhaghasi.
Enkaagha eyo, ereebha ryare ghutebhera, orosiko rwe Esabhaato rware ghosira. Abhanto bhansi bhano bhaaghoote abharwire bha amarwire ghano ghaheteraine heteraine, bhakabhahira haare Yeesu. Akabhatorra amabhoko bhansi, akabhahori.
Hamwe na ghayo, Yeesu akahamera emisambu koru kubhanto abhaaru. Hano ghaare kubhahaatora, ghakabha gharacherra gharabhughaa, “Iye n-Omoona wa Ghiteema!” Ghasi bhoono Yeesu akaghahamera no kughaseghani ghatighe kughenderri kughamba ighoo, gho okubha ngaamanyire, newe Kirisito.
Hano bhwaakiire, Yeesu aghatanora, akaghi ahase hano hataana abhanto. Abhanto abhaaru bhakabha bharamotuna. Hano bhaamobhwine, bhaghatuna komwangera atakaabhatigha.
Ghasi bhoono, Yeesu akabhabhoorra akabhughaa, “Ndatunu ngende komeghi ghende, korri nibhe ndareghani Amangʼana Amachomu gho Obhukama bho Ghiteema, gho okubha neghu ntoomiru nkore.”
Neho bhoono, Yeesu akaghenderri kuhetera mokyaro ghinsi kya Abhayahudi, arareghaneri abhanto Amangʼana Amachomu ghayo mochenyumba cha Abhayahudi cho oghusaasaameramu Ghiteema.
Orosiko romwe, Yeesu aare aimeriire mongoghoni ye enyancha ya Ghenesereeti, areeghi abhanto abhaaru engʼana ya Ghiteema. Abhanto bhayo, bhakabha bhamwinaarre bhakamwisokerra, korri bhamutegherre.
Yeesu akarora amooto abhere, mongoghoni ye enyancha eyo. Abhateghi bhaaghatighire gho okubha mbaaghiri kweeghi emitegho gheebho.
Akariina mo obhooto bhomwe, bhuno bhware bho Simooni, akamubhoorra akabhughaa, “Obhosuki hasuuhu koru mongoghoni.” Neho aikaire muyo, akeeghi abhanto.
Hano amarre kubheeghi, akabhoorra Simooni, “Suki obhooto bhughende mondibha ye enyancha, musekeri emitegho gheenyu, muteghe, korri mubhone chenswe.”
Simooni akamugharokeri akabhughaa, “Ee Omutemi, tukorre emeremo ko ghwikongʼi obhotiko obhoghima, tutabhwine ghento! Ghasi bhoono gho okubha iye obhughire, ndasekeri emitegho mumanche.”
Simooni na bhaghendi bhaache bhaghasekeri emitegho gheebho mumanche, bhaghategha, bhakaghooti chenswe echaaru bhukongʼu. Emitegho gheebho ghighasimi ghutandoka.
Bhakangʼocha bhaghendi bhaabho bho obhooto bhonde, korri bhaache kubhatoorri. Hano bhaachire, bhaghaichori amooto ghansi abhere chenswe, hasuuhu bhaibhere.
Hano Simooni Peetero aarooche ghayo, akahighama harense mbere ya Yeesu, akamubhoorra akabhughaa, “Omutemi, nooru haare eni, gho okubha eni n-omwene bhibhe!”
Simooni aabhughire amangʼana ghayo, gho okubha ewe, na bhaghendi bhaache bhano aare hamwe nabhu, bhakaroghoora, ko bhooru bhwe chenswe chino bhaare bhabhwine.
Ko bhooto bhonde bhoore, bhaaremu Yaakobho na Yohana, abhaana bha Sebhetaayo, bhano bhaare bharatoorani na Simooni ghukora emeremo ghyo obhuteghi, bhansi bhakaroghoora ku ghano ghaabhaire. Yeesu akabhoorra Simooni, “Utakoobhoha! Kuwansera bhoono, urabha urategha abhanto ghote waare ghutegha chenswe.”
Simooni na bhaghendi bhaache bhakagharoki amooto mongoghoni, bhaghatigha ebhinto bheebho bhinsi, bhaghatambana Yeesu.
Hano Yeesu aare komoghi ghomwe, hari remwe akahika hayo omonto omwe, ono aare no obhorwirwe bho obhughenge omobhere ghunsi. Hano aarooche Yeesu, akairekera mbere yaache, akamusaasaama akabhughaa, “Omutemi, oghusaigha, uranaghi kunhori no okundabhi!”
Yeesu akarengora okubhoko ghooche, akamoturi, akamubhoorra akabhughaa, “Ndatuna uhorre no okurabhibhu!” Hayo hayo, akahora obhughenge bhooche.
Yeesu akamuseghani akabhughaa, “Utakaabhoorre omonto wunsiwunsi ighoro ya riyo! Ghasi bhoono, nooghi wiyereki ko omusengeri, oruusi ekemwenso ghote amaragherri gha Musa ghakwerekerri, korri obheereki abhanto ighoo urabhiribhu.”
Ghasi bhoono, amangʼana gha Yeesu, ghakaghenderri ghusancha bhukongʼu. Abhanto abhaaru bhakabha bhariikomana, korri bhategherre ameeghi ghaache na kuhoribhu amarwire ghaabho.
Ghasi bhoono enkaagha yende, Yeesu aare kubhatigha hayo, araghi omwene ghusabha Ghiteema.
Orosiko romwe, Yeesu aare kweeghi abhanto. Amabharisaayo hamwe na abheeghi bha amaragherri gha Musa nehobhaare bhaikaire. Mbaarweriire mo bhechichi bhinsi bhyo mukowa gho Ghariraaya na Yuudeya, na momoghi gho Yerusareemu. Yeesu aare na amanagha koru ko Omutemi Ghiteema, korri ahori abhanto.
Neho abhanto bhaachire, bhagheghire omorwire omunyeeku gho ekiragho. Bhaghaseemi komusohi monyumba, bhamutoore mbere ya Yeesu.
Ghasi bhoono bhatanaghiri, gho okubha abhanto abhaaru bhaare bhaikomaine mogheseku. Hano bhaabhorri omweya gho komusohi, neho bhaariinire ne engachi koghisara kye enyumba, bhagheghire omorwire oyo ghokiragho gheeche. Bhakahaanyora ahase ko ghisara, bhakamusekeri ghatighati ya abhanto bhayo, obhoronge bho Yeesu, aani amisiri ghokiragho gheeche.
Hano Yeesu aarooche ghote abhanto bhayo bhaaghoote obhwitabherri, akabhoorra omorwire oyo akabhughaa, “Musaani, neekwabhiire ebhibhe bheecho!”
Abheeghi bha amaragherri gha Musa na Amabharisaayo bhayo, bhaghasimi kubhoorani bharabhughaa, “Ne-wuuye ono? Ake araghamba amangʼana gho ghutoka Ghiteema? Tareho ono aghutora kwabhera ebhibhe, ghasi Ghiteema omwene!”
Yeesu akangʼura ghote bhaare ghwitegherra, akabhabhoori arabhughaa, “Gho ke moghwitegherra ighoo mometwe gheenyu?
N-diihe reeni ritobhu bhukongʼu, komubhoorra, ‘Neekwabhiire ebhibhe bheecho,’ ghasi komubhoorra kobhughaa, ‘Imerra, utanore’? Kubhanto ghayo ghansi ghataakubha he.
Ghasi bhoono, ndatuna mumanye bhwaheene aghoo, eni Omoona wo Omonto nihabhiiru amanagha gho obhubhaahi gho kwabhera ebhibhe monse muno.” Neho Yeesu akabhoorra omonto oyo akabhughaa, “Ndakubhoorra, imerra! Ghegha ekiragho gheecho, oghi ka.”
Hayo hayo, omonto oyo akaimerra mbere ya abhanto, akaghegha ekiragho gheeche, akaghi ka eno aramwitumi Ghiteema.
Abhanto bhansi, bhakaroghoora bhukongʼu no kughootu ne haho. Hamwe na ghayo, bhakamwitumi Ghiteema, bharabhughaa, “Bhamure! Reero, torooche amakono gho kuroghoori!”
Ghayo hano ghaasirre, Yeesu akaru monyumba, akarora omughooti we righooti omwe ono aare kubherekeru Raawi. Raawi oyo aare aikaire mokebhuru gheeche kyo kughootera righooti. Hayo, Yeesu akamubhoorra, “Untambane!”
Hayo hayo, Raawi akaimerra, aghatigha ebhinto bhinsi, akamutambana.
Enkaagha yende, Raawi akakorra Yeesu enyangi enkoro waache ka. O Raawi hayo, mbaaikomaine abhaghooti bhe righooti abhaaru, na abhanto bhande bhakabha bhararaaghera hamwe.
Amabharisaayo, na abheeghi bhaabho bha amaragherri gha Musa, bhakaghoota amasoro ku abheegha bha Yeesu, bharabhughaa, “Ake, muraraaghera no konyo hamwe na abhaghooti bhe righooti na abhakora ebhibhe abhande?”
Yeesu akabhagharokeri akabhughaa, “Abhanto bhano bhaghoote obhuhoru bhatakwenda omureri, ghasi abharwire nebhu bhakwenda omureri.
Ghote eni wunsi ntaichire kubherekera abhanto bhano bhakwirora n-abhaheene, ghasi nichire kubherekera abhakora bhibhe, bhamwishoorri Ghiteema.”
Abhanto bhayo bhakabhoorra Yeesu bhakabhughaa, “Ake, abheegha bha Yohana bharaikubheri okori, bhasaasaame Ghiteema. Kuru abheegha bha Amabharisaayo, nabhu ngukora bhaani kee hayo hayo. Ngooke abheegha bhaacho bhataghwikubheri kori no konyo?”
Yeesu akabhagharokeri akabhughaa, “Hano okubhona omuteti akeere hamwe na bhasaani bhaache monyangi yo obhuteti, muranaghi bhwe kubhabhoorra, bhaikubheri okori no konyo?
Ghasi bhoono, enkaagha irahika eno abhanto bhakoruusiho omuteti atighe abhasaani bhaache. Monkaagha eyo, neho bharabha bharaikubheri okori.”
Yeesu akabharengeri ekihekaani kende akabhughaa, “Atareho omonto ono aghutora ghukenga ekiraka koru kongebho ehe, korri aghitomerre kongebho enkungu. Gho kubha, hano aghukora kee hayo, arabha atandwire engebho ehe. Hamwe na ghayo, ekiraka kiyo kye engebho ehe, kitaakuhekaana ne engebho enkungu.
“Na atareho omonto ono aghutora ghutoora amaro amahyahya ghe emisabhiibhu mobhighancha bhe kare. Gho okubhaaraakore kee hayo, amaro amahyahya gharagheri ebhighancha bhisareke, na amaro gharahomoka.
Ghasi bhoono amaro amahyahya ghe emisabhiibhu, ghatooru mobhighancha ebhehe!
“Na omonto ono anarre amaro gha kare, urabhona taghotuna amaro amahyahya. Arabhughaa, ‘Amaro gha kare neghu amachomu!’”
Orosiko romwe rwe Esabhaato, Yeesu aare kuheta momeghondo ghye ngano, hamwe na abheegha bhaache. Abheegha bhaache bhakabhuna ebhisaawa bhye ngano, bhakabhebhunga mobhisaanyi, bhakari.
Neho Amabharisaayo bhande bhakabhabhoorra bhakabhughaa, “Ake murakora omoremo orosiko rwe Esabhaato, na eno no-moghiro?”
Yeesu akabhagharokeri akabhughaa, “Ghasi bhoono, mutasomire mu Mandeko Amahoreeru ghote Daudi akorre hano aare arambokire hamwe na bhaghendi bhaache?
Daudi naasohire mokebhuru kye Ghiteema, akaghegha emighaate ghino ghyaatooru mbere ya Ghiteema, akari, ghwiki akabhaha bhaghendi bhaache, bhansi bhakari. Mbaariire emighaate ghino amaragherri gha Musa ghaseghaini bhataghaacha kori, ghasi abhasengeri abheene.”
Yeesu akengererri kughamba akabhughaa, “Eni Omoona wo Omonto, neeni Omutemi wo orosiko rwe Esabhaato.”
Orosiko ronde rwe Esabhaato, Yeesu aghasoha monyumba ya Abhayahudi yo oghusaasaameramu Ghiteema, aghasimi kweeghi abhanto. Muyo aaremu omonto omwe, ono okubhoko ghooche ko bhoryo kwaare kunyeekire.
Bhaaremu abheeghi bha amaragherri gha Musa, na Amabharisaayo, mbaatunire eghesegho ghyo kugheri bhachongere Yeesu. Ko riyo, bhakaghanya bharore ghote akuhori omonto orosiko rwe Esabhaato.
Ghasi bhoono, Yeesu akangʼura ghano bhaare ghwitegherra. Ko riyo, Yeesu akabhoorra omonto wo kubhoko kuno kunyeekire, “Wuuche, wimerre ghatighati.” Omonto oyo akabhooka, akaghi akaimerra ghatighati yaabho.
Neho Yeesu akabhoori abhanto bhayo, “Ghasi bhoono, amaragherri gharitabherri ghukora riihe orosiko rwe Esabhaato? Ghukora amachomu, ghasi ghukora amasineenu? Ghutoori obhuhoru ghasi kumaraho?”
Akabhamoghorra chimbareka chinsi. Akabhoorra omonto oyo akabhughaa, “Rengora okubhoko ghoocho.” Nawe aghakurengora, na hayo hayo ghukahora.
Amabharisaayo na abheeghi bha amaragherri gha Musa bhayo, bhaghakarra bhukongʼu. Bhakari eseemi ghote bhaghukorra Yeesu.
Orosiko ronde, Yeesu naaghire morukereghe ghusaasaama Ghiteema, aghasaasaama obhotiko obhoghima.
Hano bhwaakiire, akabherekera abheegha bhaache. Akoohora abhanto ikomi na bhabhere mubheegha bhaache, akabhabherekera Abhatomu. Amariina gha abhatomu bhayo, n-gano,
Simooni ono Yeesu arokire Peetero, Andereya mura waabho Simooni, Yaakobho, Yohana, Firipo, Bharitoromaayo,
Mataayo, Tomaaso, Yaakobho omoona wa Aribhaayo, Simooni Muserote,
Yuuda omoona wa Yaakobho, na Yuuda Isikariote ono aanyeriire Yeesu eseemi.
Yeesu akahiringita koru kurukereghe, hamwe nabhu. Hano aahikire ghokibhara, akaimerra. Hayo mbaare bhaikomaine abheegha bhaache abhaaru na abhanto bhande abhaaru koru ahase hansi ho mukowa gho Yuudeya, na koru Yerusareemu, na koru mongoghoni ye meghi ghe Tiiro na Sitooni. Abhanto bhayo mbaachire hayo, ghutegherra Yeesu no kuhoribhu amarwire ghaabho.
Kuru bhano bhaare kunyankibhu ne emisambu, akabha arabhahori.
Abhanto bhayo bhansi bhaare ghotuna bhamoturi, gho okubha naaghoote amanagha gho kubhahori bhansi.
Yeesu akarigherri abheegha bhaache bhayo, akabhabhoorra akabhughaa, “Muuna echaghati bhano mooni abhatobhu, gho okubha Obhukama bho Ghiteema n-obhoonyu.
Muuna echaghati bhano mokooghu omuramboko enkaagha eno, gho okubha Ghiteema arabhaighoti. Muuna chaghati bhano moghokuura enkaagha eno, gho okubha muraseka.
Muuna echaghati bhano abhanto bhakubharegha, no kubhoohora, bharabhatoka no kubhabhoorra ighoo inyu na-abhasari, gho okugheri eni Omoona wo Omonto.
Hano ghayo ghaghukoru, muchomeru, ghote moghutema amatome no okobhina. Mumanye aghoo, murabha muratooru etuho enkoro mwisaaro. N-ke hayo na bhasookoro bhaabho, mbaanyankiri abharooti bha Ghiteema.
Ghasi bhoono inyu abhaame, haaho yaanyu, gho okubha mumarre kubhona obhughambisani bhoonyu.
Haaho yaanyu, inyu bhano mwighotire bhoono, gho okubha murabha no muramboko. Haaho yaanyu, inyu bhano moghuseka ko ghuchomeru bhoono, gho okubha murakuura no ghochiichiita.
Haaho yaanyu inyu hano abhanto bharabhaitumi, gho okubha, kuru bhasookoro bhaabho, n-kehayo bhaare ghukorra abharooti bho bhurongo.
“Ndabhabhoorra inyu bhano moghuntegherra, mubhasaighe abhabhisa bhaanyu. Abhanto bhano bhabhareghire, inyu mubhakorre amachomu.
Mubhanooke bhano bhakubhaihiima. Na bhano bhakubhanyanki, inyu mubhasabhere o Ghiteema.
“Omonto ono akoghusera aghuteme korubhoto romwe, omuhonchorre no ronde. No omonto ono aghokoruusi eghooti yaacho, omotighere agheghe ne saati.
Wunsiwunsi ono akoghusabha eghento, omuhe. No omonto ono aghokoruusi ebhinto bheecho, utakaamusabha akuhonchokeri.
Mubhe murakorra abhanto bhande ghote mokwenda ebhu bhabhakorre inyu.
“Hano murasaigha bhano bhabhasaighire inyu, omokumo ke mokubhona? Kuru bhe bhibhe bharasaigha bhano bhabhasaighire.
Ghwiki, ghote murabhakorre amachomu bhano bhakubhakorra amachomu abheene, omokumo ke mokubhona? Kuru bhe bhibhe mbarakora kee hayo!
Ghwiki, uraabhone murahaana esiire ku bhano moghwitengʼera bharabhagharokeri abheene, omokumo ke mokubhona? Kuru bhe bhibhe mbarahaana esiire ku bhaghendi bhaabho, bhe bhibhe, gho okubha bhamanyire bharagharokeribhu bhinsi!
“Ghasi bhoono inyu, musaighe abhabhisa bhaanyu, na mubhakorre amachomu. Muhaane esiire, motighe kughanya kugharokeribhu. Ghiteema arabhaha etuho enkoro, na murabha abhaana bho bhuheene haare Ghiteema ono aani ighoro ya bhinsi, gho okubha Ghiteema arakorra amachomu kubhanto abhasineenu na bhano bhataakomokumi.
“Mubhe abhanto bha amaabhera ku abhande, ghote Isawaanyu akwabhera abhanto.
“Mutaghaacha ghukengera abhanto ebhiina, neho na inyu mutaghukengeru ebhiina. Mutaghaacha ghutema abhanto amasoro, neho na inyu, mutaghutemu amasoro. Mwabhere bhano bhakubhasarri, neho na inyu bhansi mokwabheru.
Mubhahe abhanto ebhinto, neho mokuhaabhu na Ghiteema. Murahaabhu ekirengʼaini kino ghichwire no kwighateru, ghesingisiribhu, kiraharroka. Gho okubhaekirengʼaini kino mokurengʼaneri abhande, nekyu Ghiteema akubharengʼaaneri na inyu.”
Yeesu akabharengeri ekihekaani kino akabhughaa, “Omohukuru aranaghi ghukangata omohukuru mughendi waache? Hano iraabhe kee hayo, bhansi bhabhere ninga bhagho mwirooma!
“Omwegha takumanya amangʼana ghukera omweghi waache. Ghasi bhoono hano omwegha akumara kweeghibhu ghansi, neho akurengʼaana no omweghi waache.
“Ake urarora eghisaara kino keeni moriiso re mughendi waacho, na eno tookurora orumambo runo rooni moriiso reecho?
Ghasi bhoono mbwe okubhoorra mughendi waacho urabhughaa, ‘Mughendi waane, tigha nkoruusi eghisaara moriiso reechoʼ, eno iye omwene tookurora orumambo runo rooni moriiso reecho? Omwitaami iye, ruusi singata orumambo runo rooni moriiso reecho. Neho okunaghi kurora bhwaheene no koruusi eghisaara kino keeni moriiso re mughendi waacho.
“Ghutareho omote omuchomu ghuno ghoghutoora emehumo emesineenu. Na ghutareho omote omosineenu ghuno ghoghutoora emehumo emichomu.
Emehumo ghe emisabhiibhu ghiteghutwebhu ko ebhehore. Ebhisaka bhya amaho, bhiteekwama chetiini he. Omote ghoramanyikana ko emehumo gheeche.
“Kee hayo hayo, omonto nawe. Omonto omuheene, amangʼana ghaache gho bhuheene, nkorughaani mumaitegherro ghaache gho bhuheene, ghano aghoote momotema ghooche. Omonto omosineenu, amangʼana ghaache amasineenu, nkorughaani momaitegherro ghaache amasineenu ghano aghoote momotema ghooche. Mbe amangʼana ghano omonto akughamba, n-gaare ghaichwire momotema ghooche.
“N-gooke mokumberekera, ‘Omutemi, Omutemi,’ ghasi amangʼana ghano nkubhabhoorra, mutakughakora?
Tigha mbabhorre ekehekaani kyo omonto wunsiwunsi ono aghuucha haare eni no oghutegherra amangʼana ghaane no kughakora, ghote aani.
Arahekaana no mwabheki we enyumba, ono aatukire omosingi akahekeera ritare, akaabheka omosingi ghwitare. Ghasi bhoono, hano ehooro yaabhochire, amanche ghakaitema enyumba. Kuru, ghataihanywere, gho okubha yaare yabhekiru bhwaheene.
“Ghasi bhoono omonto oyo wunsi ono akooghu amangʼana ghaane ange kughakora, oyo arahekaana no omonto ono abhekire enyumba yaache komusense, ataatukire omosingi. Ghasi bhoono, hano ehooro yaabhochire, amanche ghakaitema enyumba eyo, ikihomorra yinsi harense.”
Hano Yeesu aamarre kweeghi eghekomo kya abhanto amangʼana ghayo ghansi, akaghi momoghi ghuno ghware kubherekeru Kabherenaumu.
Momoghi ghuyo, aareho omokoro omwe wa abhasirikare bhe Ekeruumi. Omokoro wa abhasirikare oyo, aare no omubhaghasi waache, na aare amusaighire bhukongʼu. Ghasi omubhaghasi oyo aare omorwire ono akerru.
Bhoono, omokoro oyo, hano oghuure amangʼana gha Yeesu, aghatoma abhakoro bha Abhayahudi haare Yeesu, korri bhamusaasaame, aache kuhori omubhaghasi waache.
Abhakoro bhayo hano bhaahikire haare Yeesu, bhakamokumerri bhukongʼu bharabhughaa, “Omokoro oyo, ngotunu yeeni omusakeri engʼana eno,
gho okubha naseeghire ekyaro ghiitu, na newe atwabhekiire enyumba ya Abhayahudi yo oghusaasaameramu Ghiteema.”
Ghasi Yeesu, aghatanora hamwe na abhakoro bhayo, akaghi komoghi gho omokoro oyo. Hano bhaahikire haghuhe ne nyumba yaache, omokoro oyo aghatoma bhasaani bhaache haare Yeesu, bhamubhoorre bhabhughee “Omutemi, tigha kwinyanki, tengotunu usohe monyumba yaane.
Nekyu ndooche ighoo, tengotunu niiche waacho. Ghasi, ghamba engʼana emwe eyeene, omubhaghasi waane arahora.
Gho okubhaeni wunsi, wanse ya amanagha gho obhubhaahi bho owonde neeni, na ningoote abhasirikare bhano bhaani wanse yo obhubhaahi bhoone. Hano nkubhoorra omwe, ‘Nooghi’, hari remwe araghi. Na hano nkubhoorra owonde, ‘Wuuche’, hari remwe araacha. Na nkubhoorra omubhaghasi omwe, ‘Kora omoremo ghuno’, wunsi ngukora ani.”
Hano Yeesu, oghuure amangʼana ghayo, akaroghoora bhukongʼu. Akaihonchorra eghekomo kya abhanto bhano bhaare komutambana, akabhabhoorra akabhughaa, “Obhuheene ndabhabhoorra kubha, ntamarandora omonto ono aghoote obhwitabherri obhokoro kee bhuno, kuru ghati ya Abhaisiraeri bhansi!”
Hano abhanto bhano bhaare bhaatomiru bhaagharokire ka, bhakabhona, omubhaghasi woore ahorre.
Hasuuhu ighoo, Yeesu akaghi momoghi ghuno ghware kubherekeru Naini, aani hamwe na abheegha bhaache, na abhanto abhande abhaaru.
Hano ahikire haghuhe ne ekehita kyo omoghi ghuyo, aghasikana na abhanto bhano bhaare bhagheghire omoku bharaghi koryeka. Omoku oyo, n-omomura aare, rimwemwe haare nyakowaabho. Nyakowaabho n-omosino aare. Omughaikoro omosino oyo, nakangataine na abhanto abhaaru koru momoghi ghuyo, koghi koryeka.
Hano Omutemi Yeesu arooche omosino oyo, akamwabhera, akamubhoorra akabhughaa, “Notighe ghokuura.”
Kumaruho Yeesu aghaisokerra macheera eno bhaare bhagheghiire omoku, akayeturi. Abhanto bhano bhaare bhagheghire omoku bhakaimerra. Yeesu akabhoorra omoku oyo akabhughaa, “Iye omomura ono, ndakubhoorra bhooka!”
Omomura oyo akabhooka aghaikara, aghasimi kughamba ghwiki. Neho Yeesu, amukabhisiri haare nyakowaabho.
Abhanto bhayo bhansi, bhakabha ne ehaho bhukongʼu, bhaghasimi ghwitumi Ghiteema, bharabhughaa, “Omurooti omokoro, ahyokire ghati yiitu muno!” Ghwiki bhakabhughaa, “Ghiteema, aichire ghutoori abhanto bhaache!”
Amangʼana ghayo, ghakamanyikana bhukongʼu, momukowa gho Yuudeya ghunsi, na momikowa ghende ghe haghuhe hayo.
Abheegha bha Yohana Omubhaatiisi, bhakabhoorra Yohana amangʼana ghansi ghano Yeesu aare ghukora.
Neho Yohana abherekiire bhabhere bha abheegha bhaache bhayo, akabhatoma bhaghende bhabhoori Omutemi Yeesu, bhabhughee, “Kana iye ni-iye woore aghuucha, ghasi tughanye owonde?”
Hano abheegha bhabhere bhayo bhaahekerre Yeesu, bhakamubhoorra bhakabhughaa, “Yohana Omubhaatiisi atutomire haare iye, tokubhoori tobhughee, ‘Kana iye ni-iye woore aghuucha, ghasi tughanye owonde?’”
Enkaagha eyo eyo, Yeesu aare kuhori abhanto abhaaru bhano bhaare kunyanka na amarwire. Aare kuhori abhanto bhano bhatiirru ne emisambu na aare kugheri abhahukuru abhaaru bhararora.
Neho Yeesu aahonchokiiri abheegha bha Yohana bhayo akabhughaa, “Mughende mubhoorre Yohana, ghansi ghano morooche, na ghano moghuure. Abhahukuru bhararora, abhabheeru bharaghenda, abhaghenge bhararabha, abhakiro bharooghu, abhaku bhararyokoru, na abhatobhu bharareghaneribhu Amangʼana Amachomu.
Aghoote echaghati omonto ono akughenderri konyitabherri.”
Hano abheegha bhabhere bha Yohana bhayo bhatanwere, Yeesu aghasimi kubhoori ebhikomo bhya abhanto ighoro ya Yohana akabhughaa, “Hano mwaaghiire mwiteregho kurora Yohana, kana n-ke mwaaghiire kurora? Kanaa, mwaaghiire korigheeri rikore rino reghosingisibhu singisibhu no obhukama? Hasehe!
Ghasi, nke mwaaghiire korigheeri? Omonto ono aswarre chingebho chinchomu? Hasehe! Abhanto bhano bhaghoswara chingebho chinchomu, no ghwichomi ko obhooru bhwe ebhinto bheebho, mbaramenya mochenyumba che eghikama.
“Bhoono n-ke mwaaghiire korigheeri? Omurooti? Obhuheene n-omurooti, kuru ndabbhabhoorra aghoo, Yohana ngukera ani omurooti.
Yohana oyo, newe Amandeko Amahoreeru ghakughambera gharabhughaa, ‘Righeeri, ndatoma omubhaghasi waane, aghukangate korri aghuseemeri enchera.’”
Yeesu akaghamba akabhughaa, “Eni ndabhabhoorra ndabhughaa, ghati ya abhanto bhansi bhano bhaibhwiru monse, tareho kuru omwe omokoro ghukera Yohana. Ghasi bhoono, omosuuhu ghukera bhansi mo Obhukama bho Ghiteema newe omokoro ghukera Yohana.”
Abhanto bhayo bhansi, hamwe na abhaghooti bhe righooti, bhano bhategheriire amangʼana ghayo, bhaghaitabherri ghote Ghiteema abhaseemiiri. Abhanto bhayo nebhu bhaare Yohana abhaatiisire.
Ghasi bhoono Amabharisaayo na abheeghi bha amaragherri gha Musa, ebhu mbaangire ghano Ghiteema aare abhaseemiiri, gho okubha mbaangire kubhaatiisu na Yohana.
Yeesu akaghenderri kughamba arabhughaa, “Abhanto bhe rikora rino, mbahekaani na ke? Kana mbwe bhaani?
Mbahekaine na abhaana bhano bhakobhina momoteera, bharabherekerana na bhaghendi bhaabho aghoo, ‘Tukabhatemera ekirereesi, ghasi bhoono mutabhinire! Tukabhareeteri amabhina gha amachiichiito, ghasi bhoono mutakuure!’
“N-ighoo yeeni na inyu! Hano Yohana Omubhaatiisi aachire atakuraaghera emighaate na ataakonyo amaro ghe emisabhiibhu. Ghasi bhoono inyu mukabhugha, aghoote omusambu!
Bhoono, eni Omoona wo Omonto niichire, nkuraaghera neeni ebhyakori no okonyo amaro ghe emisabhiibhu, inyu murabhughaa, ‘Murore embe omoyoku ono, kuru n-omurebhi na n-omusaani wa abhaghooti bhe righooti na bhe ebhibhe!’
Ghasi bhoono, abhanto bhano bhaghotuna obhungʼaini bho Ghiteema, bhareereeki kubha obhungʼaini bho Ghiteema, mbo-bhuheene.”
Aareho Omubharisaayo omwe, ono aare kubherekeru Simooni, akareghani Yeesu aghende kuraaghera waache. Neho, Yeesu aghiire aghasoha monyumba yo omonto oyo, aghaikara kuraaghera ebhyakori.
Momoghi ghuyo, aareho omughaikoro omwe, ono aare amanyikaine ighoo, n-we ebhibhe. Omughaikoro oyo, hano oghuure Yeesu araraaghera ebhyakori momoghi gho Omubharisaayo oyo, aghasoha muyo, agheghire enchubha ye righena rirabhu eno ighoote ekerumba eghichomu.
Akaimerra haghuhe na amaghoro gha Yeesu. Aghasimi ghokuura, chengisori chaache chaare ghutoonya kumaghoro gha Yeesu. Akabha arachisangori ne rituuki reeche, eno araghabhusu amaghoro gha Yeesu, araghahaka amaghuta ghano ghaghoote ekerumba eghichomu.
Omubharisaayo oyo, hano aarooche ghayo, aghaitegherra momotwe ghooche aghoo, “Omonto ono, akabhaire omurooti, aare kumanya kubha, omughaikoro ono akomoturituri, n-omonto wa teemo ke. Aare kumanya ighoo, n-we ebhibhe!”
Yeesu akamubhoorra, “Simooni, ningoote engʼana yo oghokubhoorra.” Nawe akamugharokeri, “Omweghi, tamboorra.” Yeesu akabhughaa,
“Bhaareho abhanto bhabhere, bhano bhaare bharasabhu chembiri che esiire na ono aare abhahaire esiire. Omwe waabho, aare ariire esiire ye chedinaari amaghana ataano. Mughendi waache naariire esiire ye chedinaari mirongo etaano.
Bhabhere bhayo, hano bhaabhorri chembiri cho okureha chesiire chaabho, ono aare aabhahaire esiire, akabhaabhera, bhatighe komureeha. Bhoono ku bhabhere bhayo, ne-wuuye ono aramusaighe bhukongʼu ghukera mughendi waache?”
Simooni akamugharokeri akabhughaa, “Ndamanya, woore aabhiiru esiire enkorro.” Yeesu akamubhoorra, “Ugharokiiri bhwaheene.”
Yeesu akaihonchorra omughaikoro oyo, akabhoorra Simooni akabhughaa, “Urarora omughaikoro ono? Hano nsohire monyumba yaacho, iye tungaghaaniri gho kunha amanche gho kweeghi amaghoro ghaane. Ghasi ewe, eeghiri amaghoro ghaane ne chengisori chaache, no okughasangori ne rituuki reeche.
Iye tunkerri gho kombuusu, ghasi koru nsohire muno tamararosa kombuusu amaghoro ghaane.
Tunsookire gho okuhaka omotwe ghoone amaghuta. Ghasi ewe, nahakire amaghoro ghaane amaghuta ghe ekerumba eghichomu.
Bhoono, ndakubhoorra ighoo, ebhibhe bhyo omughaikoro oyo ne-ebheeru, ghasi bhoono aabhiiru bhinsi. Kiyo nekyu ghekugheri arabha no obhusaighi obhokoro. Ghasi bhoono omonto ono akwabheru ebhibhe ebhesuuhu, oyo arabha na obhusaighi obhosuuhu.”
Neho Yeesu akabhoorra omughaikoro oyo akabhughaa, “Wabhiiru ebhibhe bheecho.”
Abhagheni bhano bhaare hamwe nawe, bhaghasimi kubhoorani, agho, “Ne-wuuye ono, kuru akwabhera ebhibhe?”
Yeesu akabhoorra omughaikoro oyo akabhughaa, “Kino kigherri utoribhu n-obhwitabherri bhoocho! Oghi no omurembe.”
Hano ghayo ghaasirre, Yeesu aghatanora, akabha araheta momeghi na mobhechichi. Ahase hansi hano aare kuheta, aare kureghaneri abhanto Amangʼana Amachomu gho Obhukama bho Ghiteema. Aare na abhatomu bhaache ikomi na bhabhere.
Ghwiki, aare koghi na abhaghaikoro bhande hamwe, bhano Yeesu aare aruusiri emisambu, abhande aare abhahorri amarwire. Ku bhaghaikoro bhayo, aareho Mariyamu wa Maghidara, ono Yeesu aare amoruusiri emisambu mohungate.
Ghwiki, aareho Yowana, mughaa Ghusa. Ghusa oyo, newe aare omwimererri omokoro we enyumba yo omutemi Herode. Ghwiki aareho Susana, na abhaghaikoro bhande abhaaru, bhano bhaare ghusakeri Yeesu na abheegha bhaache, gho koruusi ebhinto bheebho abheene korri bhasekeri Yeesu na abhatomu bhaache.
Orosiko romwe, abhanto abhaaru koru ko emeghi emeeru bhakaichera Yeesu, bhaghaikomana hamwe. Kumaruho, Yeesu akabharengeri ekihekaani akabhughaa,
“Aareho omobhusuri we embusuro omwe, akaghi kobhusura ko moghondo ghooche. Hano aare kobhusura, chiheke chende, chikagho mwikongeera. Abhaheti bhano bhaare kuheta, bhaghachitacha tacha, ne ebhinyonyi bhighaacha bhighacheri.
Chiheke chende, chikagho ghwitare. Hano chaamerre, chikabhori amanche, chikanyaara.
Chiheke chende, chikagho mumaho. Amaho ghayo ghakamera hamwe ne chiheke chiyo, ghaghachibhanda chighaku.
Chiheke chende chikagho ko bhutoto obhuchomu, chikamera chighakiina, chikaama bhukongʼu.” Hano Yeesu amarre kughamba ghayo, akaghamba ko riraka rikoro akabhughaa, “Ono aghoote amatwe gho okooghu, na ooghu!”
Abheegha bha Yeesu bhakamubhoori bhakabhughaa, “N-ke oghotuna ghotubhoorra gho ekihekaani kino?”
Akabhagharokeri akabhughaa, “Inyu, Ghiteema abhasakiiri kumanya amangʼana ghano ghatahonywiru kurenga Obhukama bhooche. Ghasi abhande ndabhabhoorra ko ebhihekaani, korri, ibhe ghote omurooti Isaaya abhughire ighoo, ‘Bharigherri, ghasi bhatighe kurora, bhooghu, ghasi bhatighe kumanya n-gentoke kighambiru.’
“Ekihekaani kiyo n-ighoo, embusuro ne Engʼana ya Ghiteema.
Ne chiheke chino chaatoonyire mwikongeera, chireereki abhanto bhano bhakooghu Engʼana ya Ghiteema, kumaruho, Risambu righaacha no koruusi engʼana eyo mometema gheebho, bhataghaacha koyitabherri no ghutooribhu.
“Ne chiheke chino chaatoonyire ghwitare, chireereki abhanto bhano bhakooghu Engʼana ya Ghiteema, bharayitabherri ko ghuchomeru, gho enkaagha ensuuhu. Ghasi bhoono hano bhakubhona amacharibhu, bharayetigha, gho okubha obhwitabherri bhoobho bhutahirre emeri.
“Ne chiheke chino chaatoonyire ku amaho, chireereki abhanto bhano bhakooghu Engʼana ya Ghiteema. Ghasi bhoono hano enkaagha ensuuhu ekuheta bharanyankera obhotuni, okwighombu obhwame, no oghutegheribhu na amangʼana ghe ense. Ghayo neghu ghakugheri obhwitabherri bhoobho, bhutaakoruusi emehumo emichomu.
“Na chiheke chino chaatoonyire ko bhutoto obhuchomu, chireereki abhanto bhano bhakooghu Engʼana ya Ghiteema. Hano bhakumara koyooghu, bharayighoota mometema gheebho emichomu. Bhayo nebhu bhakoruusi emehumo emichomu gho koghumerri koobho.
“Tareho omonto ono akughooti etara, kumaruho ayekundekeri ne ekibhakori, hande aitoore monkorre yo obhorre. Ghasi arayitoora koghento kyo ghutoorra etara, korri hano abhanto bhaghusoha monyumba eyo, bharore obhurabhu.
“Ko riyo, ghinsi ghinsi kino ghekundekiiribhu, na kino kebhisiru, kirabha harabhu. Na bhinsi bhino bhekundekiiribhu, bhiratooru harabhu bhimanyikane.
Bhoono, ghayo mokooghu, mughategherre bhwaheene! Oyo wunsiwunsi ono akughamanya amangʼana ghayo, Ghiteema aramwengerri kughamanya bhwaheene. Ghasi bhoono, oyo wunsiwunsi ono atakughamanya amangʼana ghayo, Ghiteema aramoruusi kuru aghasuuhu kaare akurora amanyire.”
Enkaagha yende, bhamura bhaabho Yeesu na nyakowaabho, mbaaichire haare Yeesu. Ghasi bhoono bhataamuhekeere, gho okubha abhanto abhaaru mbaaighataine.
Abhanto abhande bhakabhoorra Yeesu bhakabhughaa, “Nyakowaanyu na bhamura bhaanyu, mbaimeeriire kibhara, bharatuna ghokurora.”
Yeesu akabhagharokeri akabhughaa, “Yaaya na bhamura bhaitu m-mbano bhakooghu Engʼana ya Ghiteema no okoighoota.”
Orosiko romwe, Yeesu na abheegha bhaache bhakariina mo obhooto. Akabhabhoorra akabhughaa, “Twomboke enyancha, tughende humbu.” Bhaghatanora, bhakaghi.
Enkaagha eno bhaare komboka, Yeesu akamisi chitoro mobhooto muyo. Rikama righaacha, obhooto bhoobho bhughasimi ghwichora amanche, bhakabha gho enkaagha ensineenu yo okwibhera.
Abheegha bhayo, bhakaghi kubhooki Yeesu, bhakamubhooki, bhakamubhorra bhakabhughaa, “Omutemi! Omutemi! Turaibhera!” Yeesu akabhooka, akahamera rikama riyo na amayengo, hari remwe, enyancha ighatenda.
Neho, Yeesu abhoorri abheegha bhaache akabhughaa, “Hai bhooni obhwitabherri bhoonyu?” Abheegha bhayo bhaghatiina na bhakaroghoora bhukongʼu, bhakabhoorani, “Ne-wuuye ono, akuhamera kuru rikama na amayengo, hari remwe, bhiramutegherra?”
Hano Yeesu na abheegha bhaache, bhoombokire enyancha ya Ghariraaya, bhakahika ekyaro kya Abhagheraasi, kino keeni rohumbu ro Ghariraaya.
Hano Yeesu aasekiire koru mo obhooto, aghasikana no omonto omwe wo omoghi ghuyo, ono atiiru ne emisambu. Omonto oyo, chensiko echaaru taare ghuswaara chingebho, ghwiki taare ghwikara monyumba, aare ghwikara mochimbeehera chino chaare ghochehunguru.
Omusambu ghuyo, ghukabha ghuramusakora hari kaaru. Abhanto mbasakiiri komurenda, gho okomubhoha ne eminyorro ne chensiri. Nankabha bhaakorre kee hayo, aare ghutenatena eminyorro ne chensiri chiyo bhaare komubhoha nachu kumara omusambu ghware komohira mwibhara. Neho, Yeesu akabhoorra omusambu ghuyo ghuhaatore omonto oyo. Omonto woore hano arigheraini na Yeesu, aghatema egheturi ko riiraka rikoro. Akairekera kebhumari mbere ya Yeesu, aramubhoorra ko riiraka rikoro, “Iye Yeesu, Omoona wa Ghiteema ono aani ighoro ya bhinsi, kana nke oghontuna? Ndaghusaasaama, utakaanyanki!”

Yeesu akamubhoori, “Eriina reecho ne-wuuye?” Wunsi akamugharokeri akabhughaa, “Eriina reene, neeni, richeshi.” Naabhughire kee hayo, gho okubha aare aghoote emisambu emeeru.
Emisambu ghiyo, ghighasimi ghusaasaama Yeesu ghirabhughaa, “Otighe ghotutyambi tusohe mwirooma re nyaari.”
Ahase hayo, rubhareka ro orukereghe, ryaareho rihicho rikoro rye chimbeeche, rino ryare koriisi. Neho, emisambu ghiyo ghyasaasaamire Yeesu, ghikabhughaa, “Otumasere tusohe mo chimbeeche cheere.” Yeesu akaghimasera.
Emisambu ghikaru ko omonto oyo, ghikaghi ghighasoha mo chimbeeche chiyo. Hayo hayo, rihicho rinsi rye chimbeeche, rikaryerra engirimanta, ko omohiringito omororo, chighasoha monyancha, chighakweramu.
Hano abhariisi bhe chimbeeche chiyo, bhaarooche ghayo ghansi Yeesu aakorre, bhakaryera, bhakaghi momoghi omokoro na mobhechichi bhe chimbareka, bhakareghani amangʼana kubhanto ghano ghaabhaire.
Kumaruho abhanto bhaghatanora koghi kwirorra amangʼana ghayo ghote ghaabhaire, bhakahekeera Yeesu. Hano bhaahikire haare Yeesu aare, bhakarora omonto oyo emisambu ghyaaruure. Aare naikaire haghuhe na amaghoro gha Yeesu, aibhohire engebho, aani omuhoru. Abhanto bhayo bhakoobhoha.
Abhanto bhano bhaarooche amangʼana ghayo, bhakabha bharabhoorra bhaghendi bhaabho ghote Yeesu aahorri omonto oyo.
Abhanto bhansi bhe ekyaro kya Abhagheraasi, bhakaghootu no obhoobha bhukongʼu. Bhaghasaasaama Yeesu, aru mo ekyaro keebho. Ko riyo, Yeesu akariina mo obhooto korri atanore.
Omonto ono aaruusiribhu emisambu, aghasaasaama Yeesu kubha, amwitabherri kuru bhaghi hamwe. Ghasi bhoono Yeesu akaanga, akamubhoorra akabhughaa,
“Honchoka ka, ubhoorre abhanto amakoro gha Ghiteema ghano aghukoriire.” Neho, omonto oyo atanwere hayo, akaghi kureghaneri abhanto, ahase hansi momoghi ghuyo, ghaare Yeesu aamukoriire.
Hano Yeesu aagharokire koru orubhareka ruyo aaghire, aghaturungʼanu ne eghekomo kya abhanto bhano bhaare komughanya.
Aghaachaho omonto omwe, ono aare kubherekeru Yairo. Oyo, newe aare omokoro we enyumba ya Abhayahudi yo oghusaasaameramu Ghiteema. Hano Yairo oyo aahikire haare Yeesu, akahighama mbere yaache. Akamusaasaama aghende waache ka,
gho okubha, monke waache newe omwene aghoote, na aghote emeeka ikomi ne ebhere, aani ko obhorre arenda ghoku. Hano Yeesu aare koghi ko moghi gho Yairo, eghekomo kya abhanto, bhakabha bharamutambana bhamwinaarre bhukongʼu.
Kubhanto bhayo, aaremu omughaikoro, ono aare no obhorwire, bho okoru amaanyinga ko emeeka ikomi ne ebhere. [Nankabha amarre ebhinto bheeche bhinsi koghi kureru ku abhareri,] taareho kuru omwe ono anaghiri komuhori.
Neho omughaikoro oyo aachire nyuma ya Yeesu, aghaturi ekeghuchi kino kyare kongebho yaache. Hayo hayo, akahora obhorwire bhooche bhwa amaanyinga.
Yeesu akabhoori akabhughaa, “Ne-wuuye ono anturri?” Abhanto bhansi, bhakanga. Peetero akamugharokeri Yeesu akabhughaa, “Omutemi waito, abhanto n-abhaaru bhakwinaarre, bhaghusangeriire.”
Ghasi bhoono, Yeesu akabhughaa, “Niimanyire neho aani omonto ono antuuri, gho okubha ndaiyoghu amanagha ghaane ngaruure.”
Hano omughaikoro oyo aarooche ataana ghote akwibhisa, akaghi haare Yeesu, araghankana. Akahighama mbere ya Yeesu, akamubhoorra kino kigherri amoturri, na ghote ahoriibhu, na abhanto bhansi, ngutegherra bhaare, ghayo aare kughamba.
Yeesu akamubhoorra akabhughaa, “Monke waane, kino kigherri uhorre n-obhwitabherri bhoocho. Oghi no omurembe!”
Hano Yeesu aare akeere araghamba, aghaacha omonto omwe koru o Yairo omokoro we nyumba ya Abhayahudi yo oghusaasaameramu Ghiteema, akabhoorra Yairo akabhughaa, “Monke waacho, namarre ghoku. Tigha kughenderri kunyanki omweghi.”
Hano Yeesu, oghuure amangʼana ghayo, akabhoorra Yairo, “Utaghatiina! Ubhe no obhwitabherri, na monke waacho arahora.”
Hano Yeesu aahikire o Yairo, aghaseghani abhanto abhande ghusoha hamwe nawe, ghasi bhoono, aghaitabherri Peetero, Yohana, Yaakobho, isawaabho na nyakowaabho omonke oyo.
Abhanto bhansi bhano bhaare ka hayo, bhaare ghokuura no kubhaabhayera ko oroku ro omonke oyo. Ghasi bhoono, Yeesu akabhabhoorra akabhughaa, “Motighe ghokuura! Omonke ono taamara aku, ghasi bhoono namisiri!”
Abhanto bhayo bhaghasimi komuseka, gho okubha mbaamanyire, obhuheene omonke oyo namarre ghoku.
Yeesu, akaghoota okubhoko ko omonke oyo, aghatiiri riraka, akamubhoorra akabhughaa, “Omonke ono, bhooka!”
Hari remwe, omonke oyo, enkoro yaache ikamuhonchokera akaimerra hayo hayo. Yeesu akabhabhoorra, bhamuhe ebhyakori.
Hano abhaibhori bhaache bhaarooche ghayo, bhakaroghoora bhukongʼu. Ghasi bhoono Yeesu akabhaseghani, bhatakabhoorra omonto wunsiwunsi ghano akorre ho.
Orosiko nyabhurebhe Yeesu akabherekera abhatomu bhaache ikomi na bhabhere. Akabhaha amanagha gho obhubhaahi, na amanagha gho koruusi emisambu ghinsi kubhanto, na gho okuhori abharwire.
Kumaruho akabhatoma, bhaghende kureghaneri abhanto amangʼana gho Obhukama bho Ghiteema, no okuhori abharwire.
Akabhabhoorra akabhughaa, “Morughendo ronyu, mutakaaghegha ghento kiyo ghinsi ghinsi, ehimbo, omokumbe, ebhyakori, chembiri, hande chingebho cho kuhonchora.
Enyumba yinsiyinsi eno bhakubhaghaghaani musohe, mwikare muyo, kohikera orosiko runo moghutanora koru momoghi ghuyo.
Na omoghi, ghuno abhanto bhatakubhaghaghaani, moru muyo, mukongʼonte orotu rwa amaghoro ghaanyu, korri rubhe ekimanyerri kyo okwanga koobho.”
Neho bhoono abhatomu bhayo, bhatanwere, bhakabha bharaheta mobhechichi bharareghaneri abhanto amangʼana amachomu, no okuhori abharwire ahase hansi.
Hano Omutemi Herode Antibhasi oghuure amangʼana ghano Yeesu aare ghukora, akahaha, gho okubha abhanto bhande bhaare kughamba bharabhughaa, “Yeesu newe Yohana aaryokire koru kubhaku.”
Abhande, bhaare kobhugha kubha, n-omurooti Eriya newe ahyokire. Ghwiki abhande bhaare kobhugha, n-omwe wa abharooti bha kare newe aaryokire.
Ghasi bhoono, Herode Antibhasi akaibhoori akabhughaa, “Yohana naamutenire omotwe! Kana ghwiki ono! Ne-wuuye nkooghu amangʼana ghaache?” Ko riyo Herode akaighombu bhukongʼu arorane na Yeesu.
Hano abhatomu bha Yeesu bhaahonchokire haare Yeesu, bhakamubhoorra amangʼana ghansi ghano bhaakorre. Neho, Yeesu abhakangatire abheene ighoo haghare koghi momoghi ghuno ghware kubherekeru Bhetisaita.
Hano eghekomo kya abhanto kyaamanyire hano aghiire, bhakamutambana. Hano bhaahikire, Yeesu akabhaghaghana bhwaheene. Aghasimi kubheeghi Amangʼana gho Obhukama bho Ghiteema. Na akabha akahori abharwire bhano bhaare kwighombu kuhoribhu.
Hano omughoroobha ghwaahikire ereebha riraghi ghutebhera, abhatomu bhayo ikomi na bhabhere bhaghaacha haare Yeesu, bhakamubhoorra bhakabhughaa, “Hano mwiteregho tooni, bhoono otighe abhanto bhano, bhaghende mobhechichi na momeghondo ghino gheeni haghuhe hano, korri bhaitunere obhuraari ne ebhyakori.”
Ghasi bhoono Yeesu akabhagharokeri akabhughaa, “Inyu, mubhahe ebhyakori!” Bhakamugharokeri bhakabhughaa, “Itu, tutaghoote ebhyakori bhino bhekubhaisa. Tuuna emighaate etaano ne chenswe ibhere ebhyene. Ghasi ngotuna wooni tughende kughorra abhanto bhansi bhano ebhyakori?”
Abhanto bhano bhaare hayo, abhasubhe abheene bhaare kye ebhikwe bhitaano. Yeesu akabhoorra abheegha bhaache akabhughaa, “Mubhoorre abhanto bhayo, bhaikare ebhikomo bhya abhanto mirongo etaano etaano.”
Neho, bhaakorre ghote abhabhooriire, abhanto bhansi bhaghaikara.
Yeesu akaghegha emighaate etaano ghiyo ne chenswe ibhere. Akagharamera mwisaaro, aghakumi Ghiteema. Neho, akasonora emighaate ghiyo, hano amarre akabhaha abheegha bhaache emighaate ghiyo ne chenswe chiyo, korri, bhatweni abhanto bhayo bhansi.
Abhanto bhansi bhakari, bhakaighota. Abheegha bha Yeesu bhaghakomani amasaaghi ghe ebhyakori, bhaghaichori ebhighabho ikomi na bhibhere.
Orosiko romwe, Yeesu na abheegha bhaache bhaare hamwe, abheene bhaiyohwere. Yeesu aare ghusaasaama Ghiteema. Kumaruho, akabhoori abheegha bhaache akabhughaa, “Abhanto bharabhugha kubha eni ne-wuuye?”
Bhakamugharokeri bhakabhughaa, “abhande, bharabhugha agho, iye niye Yohana Omubhaatiisi. Abhande, bharabhugha iye n-omorooti Eriya, ghwiki abhande bharabhugha, iye n-omwe wa abharooti bha kare aaryokire.”
Yeesu akabhabhoori akabhughaa, “Ghasi bhoono, inyu murabhugha eni ne-wuuye?” Peetero akamugharokeri akabhughaa, “Iye niye Kirisito. Ni-iye waatomiru na Ghiteema!”
Yeesu akabhaseghani bhatakabhoorra omonto engʼana eyo.
Yeesu akabhabhoorra akabhughaa, “Eni Omoona wo Omonto, ndatunu nyankibu no kwangu na abhakoro bha Abhayahudi, na abhakoro bha abhasengeri na abheeghi bha amaragherri gha Musa. Bhayo bharagheri niitu. Ghasi bhoono, orosiko ro ghatato, ndaryoka.”
Kumaruho Yeesu akabhoorra abhanto bhansi akabhughaa, “Omonto wunsiwunsi ono aghotuna ghuntambana eni, iratunu aiyange omwene, aitabherri enyanko yo ghuntambana chensiko chaache chinsi.
Gho okubha omonto wunsi wunsi ono aghotuna kwiyitanera, oyo newe araitabhute. Na omonto wunsiwunsi ono araitabhute gho kugheri eni, oyo naraitoori.
Omonto arabhona ghento ke, hano araabhone obhwame bhwe ense engima eno, ghasi bhoono atabhotire obhuhoru bhooche?
“Omonto ono akundorra chinsoni eni na ameeghi ghaane, oyo newe eni Omoona wo Omonto ndamurorra chinsoni ko mirengaari ghe Taata Ghiteema, hano nguucha koru ghwisaaro hamwe na abhamaraika abhahoreeru.
“Ndabhabhoorra obhuheene kubha, haare inyu bhano mwimeriire hano, nehobhaani bhano bhataghoku, bhakeere kurorra Obhukama bho Ghiteema!”
Hano Yeesu aamarre kughamba amangʼana ghayo, chikaheta chensiko ghote inyaanye, akaghegha Peetero, Yohana, na Yaakobho, akariina nabhu korukereghe korri asaasaame Ghiteema.
Enkaagha eno aahikire korukereghe, aghasimi ghusaasaama Ghiteema. Na hano Yeesu aare ghusaasaama Ghiteema, etuubho yaache ighaishoori. Chingebho chaache, chikabha chindabhu chai, chikabharibhari bhukongʼu.
Hayo hayo bhakahyokeru na abhasubhe bhabhere, bhakabha bharaghambana na Yeesu. Abhasubhe bhayo bhaare Musa na Eriya. Bhaare kubharibhari gho okubha mbaaghoote emirengaari. Bhakabha bharaghambera ghote Yeesu akumareeri ghano Ghiteema amutunire akore, gho ghukwera Yerusareemu.

Gho enkaagha eyo, Peetero na bhaghendi bhaache bhaare bhamisiri chitoro chendito. Hano bhaabhookire, bhakarora Yeesu arabharibhari ko emirengaari gheeche. Mbaarooche na abhanto bhande bhabhere, bhaimeeriire haghuhe na Yeesu.
Hano Musa na Eriya bhaare kwenda ghutaanana na Yeesu, Peetero akabhoorra Yeesu, “Omutemi waito, bhwaheene tumenye hano. Twabheke hano, ebhebhuru bhitato, egheecho, ke Musa, ne ekende ke Eriya.” Ghasi bhoono Peetero, taamanyire kino akughambera.
Enkaagha eno Peetero aare akeere araghabha ghayo, risaaro rikabhaghubha. Abheegha bhayo, bhaghatiina bhukongʼu hano bhaaghubhiru ne risaaro riyo.
Bhakooghu riraka koru ghwisaaro riyo, rirabhughaa, “Ono newe Omoona waane, ono noohwere. Mubhe muramutegherra!”
Amangʼana ghayo hano ghasire, abheegha bhayo bhakarora Yeesu aani omwene. Ghayo ghansi bhaarooche hayo, bhataabhooriire omonto wunsiwunsi gho chensiko chiyo.
Hano bhwaakiire, Yeesu na abheegha bhatato bhayo, bhaghasekera koru morukereghe, bhaghasikana ne eghekomo kya abhanto.
Omonto omwe koru moghikomo kya abhanto bhayo, aghatiirri riiraka akabhughaa, “Iye Omweghi, ndaghusaasaama, uhori omoona waane, gho okubha n-omumwemwe.
Omusambu nguramughoota, hari remwe arabha aratema ekereghe. Ghwiki, aragho ririmo, rihuro riraru momonu. Ndiramunyanki bhukongʼu, na ritaraamuhaatora bhongo.
Naasaasaamire abheegha bhaacho bhareruusi, ghasi bhoono bhaghatamu.”
Yeesu akabhughaa, “Inyu abhanto bhe rikora rino, n-abhasineenu mooni, mutaana obhwitabherri! Ndaghenderri ghwikara na inyu, kohikera ruuhe? Ndetera omoona waacho oyo hano.”
Hano omoona oyo, aare koghi haare Yeesu, hari remwe, omusambu ghuyo ghukamurekera harense, akabha ne ririmo. Ghasi bhoono, Yeesu akarihamera, akahori omoona oyo, akamugharokeri isawaabho.
Hano abhanto bhansi bhaarooche amanagha amakoro gha Ghiteema, bhakaroghoora bhukongʼu. Enkaagha eno bhaare kuroghoorra amakono ghayo Yeesu aakorre, ewe akabhoorra abheegha bhaache akabhughaa,
“Amangʼana ghano nkubhabhoorra bhoono, mughategherre bhwaheene. Eni Omoona wo Omonto nakaghi ghutooru mu mabhoko gha abhanto.”
Ghasi bhoono, amangʼana ghano Yeesu aabhabhooriire, bhataaghongwere, gho okubha ghaabhisiru bhatamu kughongora. Nabhu mbaatiinire kubhoori Yeesu, kino aarengire.
Abheegha bha Yeesu bhaghatonani, ne-wuuye omokoro ghukera bhaghendi bhaache.
Yeesu akamanya amaitegherro ghaabho, akaghegha omoona omosuuhu, akamwimerri haghuhe nawe,
akabhabhoorra akabhughaa, “Omonto ono akughaghaanera omoona ke ono ko eriina reene, neeni akughaghaani. Ghwiki omonto ono akungaghaani, hayo tare eni akughaghaani, araghaghaani ono aantomire. Gho kubha, omonto ono aani omosuuhu haare inyu bhansi, oyo newe omokoro ghukera bhansi.”
Yohana akabhoorra Yeesu akabhughaa, “Iye Omutemi waito, ntwaarooche omonto ono aare koruusi emisambu ko eriina reecho, tukamuseghani, gho okubha ewe, tare mughendi waito.”
Yeesu akamugharokeri akabhughaa, “Mutakamuseghani ghwiki, gho okubha omonto ono atakuhangana na inyu, newe aani orubhareka ronyu.”
Hano enkaagha ya Yeesu yo kugharoka mwisaaro yaare ehikire haghuhe, neho aarooche aghende Yerusareemu.
Aghatoma abhahiri bha amangʼana bhaache bhamukangate. Abhahiri bha amangʼana bhayo, bhakaghi bhaghasoha mo eghechichi kemwe kya Abhasamaariya, korri bhamuseemeri ahase ho okuhekera.
Ghasi bhoono, abhanto bha hayo bhataitabheeriiri komughaghaanera, gho okubha Yeesu nkuheta aare araghi Yerusareemu.
Hano abheegha bha Yeesu, Yaakobho na Yohana, bhaarooche ghayo, bhakamubhoori bhakabhughaa, “Omutemi waito, ngotuna wooni tusabhe omorro ghusekere koru mwisaaro ghubhasiki [ghote bhoore Eriya aakorre]?”
Ghasi bhoono Yeesu, akabhaishooreri, akabhaseghani. [Akabhughaa, “Inyu mutamanyire m-mbanto bha teemo ke mooni],
gho okubha Omoona wo Omonto tiniichire ghosiki abhanto ghasi kubhatoori.” Kumaruho, Yeesu na abheegha bhaache bhaghatanora bhakaghi eghechichi ekende.
Enkaagha eno Yeesu na abheegha bhaache bhaare ghonchera bharaghi, omonto omwe akabhoorra Yeesu akabhughaa, “Eni ndabha ndaghutambana ahase hansihansi hano okoghi!”
Ghasi bhoono Yeesu akamugharokeri akabhughaa, “Nyamobhwe, mbaghoote chehunguru, ne ebhinyonyi mbighoote chintara, ghasi bhoono, eni Omoona wo Omonto, tingoote kuru hokuraari omotwe ghoone.”
Yeesu akabhoorra omonto owonde akabhughaa, “Untambane!” Omonto oyo akamugharokeri akabhughaa, “Omutemi onyitabherri singata, ngende ndyeke taata.”
Ghasi bhoono Yeesu akamugharokeri akabhughaa, “Tigha abhaku bharyeke abhaku bhaabho. Ghasi bhoono iye, nooghi ureghaneri abhanto amangʼana gho Obhukama bho Ghiteema.”
Ghwiki omonto owonde, akabhoorra Yeesu akabhughaa, “Ee Omutemi, ndabha ndaghutambana. Ghasi bhoono, singata, onyitabherri, ngende mboorre abhanto bha ka, ngiire.”
Yeesu akamubhoorra akabhughaa, “Omonto wunsiwunsi ono asimiri kurema kumaruho aghaishyori akarigheeri hano arwerire, oyo taghotunu ko Obhukama bho Ghiteema.”
Kumaruho, Omutemi Yeesu akoohora abheegha abhande, mirongo mohungate na bhabhere. Akabhatoma bhabhere bhabhere, bhakangate koghi momeghi na ahase hansi, hano omwene atunire kohika.
Yeesu akabhabhoorra akabhughaa, “Ebhyakori ne-ebheeru moghondo, ghasi bhoono abhaghesi m-basuuhu. Bhoono musabhe omwene moghondo, ahire abhaghesi komoghondo bhaghese.
Bhoono inyu mughende. Ghasi mumanye kubha, kubhatoma kuno nkubhatoma ghati ya abhanto, n-ke haare ebhimaano bhya amangʼondi, bhekohirru mochesunche ghati.
Mutakaaghegha omukobha, esako ye chembiri, hande ebhiraato bhende. Mutakagheechera ghonchera ko ghukeerikeeri abhanto.
“Na enyumba yinsiyinsi eno moghusoha, mukeeri abhanto bha muyo mobhughee, ‘Bha muno, mubhe no omurembe!’
Na araabhemu, omonto wo omurembe oghukeerani konyu ko omurembe kuramunooka. Ghasi bhoono, uraabhone omonto wo omurembe ataremu, omurembe ghoonyu ghurabhagharokera.
Mokughaghaanibhu mutaghasaama saama, ghasi bhoono mwikare monyumba eyo musohire. Mori ebhyakori bhino bhaakubhaha gho okubha omubhaghasi naisire kuhaabhu omoheera ghooche.
“Hano musohire omoghi ghunsighunsi bhabhaghaghaane, mori ebhyakori bhino bhakubhaha.
Muhori abharwire bhano bhaani momoghi ghuyo. Mureghaneri abhanto bha momoghi muyo mobhughee, ‘Obhukama bho Ghiteema mbwisukire haghuhe.’
“Ghasi bhoono, hano moghusoha momoghi, na abheene omoghi bhabhatyambi, inyu muhete gho chihogho chaabho murabhughaa,
‘Kuru orotu ro momoghi ghoonyu runo rooni kumaghoro ghiitu, turarukongʼonta, rubhe ekimanyerri kyo okwanga koonyu. Ghasi bhoono, mumanye engʼana eno ighoo, Obhukama bho Ghiteema mbwisukire haghuhe!’
Ndabhabhoorra ndabhugha, orosiko rwa abhanto ghukengeru ebhiina, Ghiteema araghoota enchagho okubhanto bha momoghi ghuyo bhukongʼu, ghukera ghote akughootera enchagho abhanto abhateeyu bha Sotoma.”
“Haaho yaanyu inyu abhanto bha Koorasiini! Haaho yaanyu inyu abhanto bha Bhetisaita! Sungu amakono ghano naakorre mbere yaanyu, neghu naakorre momeghi ghe Tiiro na Sitooni, obhuheene abhanto bha Tiiro na sitooni, nguswara bhaare chingebho cha maghonera no kwihaka riibhu kwereki mbatiitire ebhibhe bheebho mbere ya Ghiteema.
Ghasi bhoono, orosiko ro ghukengerru ebhiina, Ghiteema araghootera enchagho bhukongʼu inyu abhanto bha Koorasiini na Bhetisaita, ghukera ghote akughootera enchagho abhanto abhateeyu bha Tiiro na Sitooni!
“Na inyu, abhanto bha Kabherenaumu, muraitegherra kubha Ghiteema arabhariini mwisaaro? Tare ighoo! Ghasi bhoono arabhatabhuta nyaari!”
Neho, Yeesu aamarerirri akabhoorra abheegha bhaache akabhughaa, “Omonto ono akubhategherra inyu, arantegherra eni. No omonto ono akwanga kubhategherra inyu, kuru eni naangire ghuntegherra. Ono aangire ghuntegherra eni, naangire kuru Ghiteema ono aantomire.”
Neho abheegha bhayo mirongo mohungate na bhabhere bhaagharokire, bhachomiiru. Bhakabhoorra Yeesu bhakabhughaa, “Omutemi waito, kuru hano tokutyambi emisambu ku amanagha ghe eriina reecho ngotooghu gheeni.”
Yeesu akabhagharokeri akabhughaa, “Aarooche Risambu riragho koru mwisaaro kyo okubhari ghwe enkobha.
Righeeri, mbahaire amanagha gho obhubhaahi, ghoghukera chenguru cho omobhisa waanyu oyo. Ku amanagha ghayo, muratacha chinchoka ne ebhitoomaani, na ghitareho kino ghekunaghi kubhanyahaara.
“Mutaghaachomeru gho okubha emisambu ghirabhategherra hano mokoghetyambi. Ghasi bhoono muchomeru, gho okubha, amariina ghaanyu, ngandekiru mwisaaro.”
Enkaagha eyo eyo, Enkoro Ehoreeru akagheri Yeesu achomeru bhukongʼu, kuru akabhughaa, “Taata ono wooni Omutemi wa mwisaaro na monse muno. Uchomiri gho okubha, amangʼana ghaacho ghano obhisire bho obhungʼaini na abhasomi, ghasi bhoono uhonyoriire abhanto bhano bhaana obhwitabherri na iye, ghote abhaana abhasuuhu. N-ighoo waakorre Taata, gho okubha nighoo yaaghuchomiire.”
Neho ghwiki Yeesu akabhabhoorra akabhughaa, “Taata Ghiteema, ahaire bhinsi. Atareho omonto ono amanyire Omoona wa Ghiteema, kuru Taata Ghiteema omwene. Na atareho omonto ono amanyire Taata Ghiteema, ghasi Omoona waache omwene newe amumanyire, na bhaare Omoona asaighire kubhahonyorra.”
Yeesu akaihonchorra abheegha bhaache bhaani abheene haghare, akabhabhoorra akabhughaa, “Inyu muuna echaghati, gho okubha kwiroorra mooni amangʼana ghano na amaiso ghaanyu!
Ndabhabhoorra aghoo, bhaareho abharooti abhaaru, na abhakama, bhano bhaighombiru kurora ghano mokurora, ghasi bhoono bhataagharooche. Ghwiki, mbaighombiru kooghu ghano inyu mokooghu, ghasi bhoono bhataaghoghuure.”
Orosiko nyabhurebhe, omweghi wa amaragherri gha Musa naimeriire, akabhoori Yeesu engʼana yo komucharibhu. Akamubhoori akabhughaa, “Omweghi, nkore ke, korri mbone eghabho yo obhuhoru bhwa amakora ghansi?”
Yeesu akamugharokeri akabhughaa, “Mumaragherri gha Musa mbwe yandekiru? N-ke iye oghusoma no kumanya mumaragherri ghayo?”
Omweghi wa amaragherri, akagharokeri Yeesu akabhughaa, “Yaandekiru aghoo, ‘Omusaighe Omutemi Ghiteema waacho, ko omotema ghoocho ghunsi, gho enkoro yaacho yinsi, gho chenguru chaacho chinsi, na ko obhungʼaini bhoocho bhunsi.’ Ghwiki ‘Omusaighe mughendi waacho, ghote wisaighire iye omwene.’”
Yeesu akamubhoorra akabhughaa, “Ugharokiiri bhwaheene! Kora kee hayo, urabhona obhuhoru bhwa amakora ghansi.”
Ghasi bhoono, omweghi oyo wa amaragherri, naatunire kwereki kubha ewe n-omuheene mbere ya Ghiteema, nekyu kyagherri ghwiki akabhoori Yeesu akabhughaa, “Na mughendi waane, ne-wuuye?”
Yeesu akamuhekaaneri ekihekaani akabhughaa, “Aareho omonto nyabhurebhe, ono aaruure Yerusareemu, araghi momoghi gho Yeriko. Monchera hayo, aghasoheeru na abhaibhi. Bhakamoruusi chingebho, bhakamutema bhukongʼu, bhakamotigha arenda ghuteni.
“Enchera tekubhoorra omughendi, omusengeri nyabhurebhe akaheta monchera hayo. Ghasi bhoono omusengeri oyo, na-amaiso amurekerire akaheta rubareka.
Omuraawi wunsi akaheta ghonchera kuyo, akamurekera amaiso akaheta rubhareka.
“Ghasi bhoono Omusamaariya nyabhurebhe akaheta, ono aare morughendo rooche. Hano aamorooche omonto oyo, akamwabhera.
Akamwisokerra, akamuhaka amaro ghe emisabhiibhu na amaghuta ku maghaati ghaache. Hano amarre, akamubhoherra bhwaheene kumacheraha ghayo, akamoriini gho entikere yaache, akamohira monyumba ya abhagheni, akabha aramubhabhari.
“Icho yaache, Omusamaariya oyo akaruusi chedinaari ibhere akamuha omwene nyumba. Akamubhoorra akabhughaa, ‘Omubhabhari omonto ono. Ubhone omubhabhairi chembiri chino nkuhaire chesirre, hano nkugharoka ndakureha.’ ”
Neho, Yeesu abhoorri omweghi oyo wa amaragherri akabhughaa, “Bhoono mbe mboorra ghote iye okurora. Ku bhayo bhansi ne-wuuye aare mughendi waache wo komughaghaani?”
Omweghi wa amaragherri akamugharokeri akabhughaa, “Wo-oore aamwabhiire.” Yeesu akamubhoorra akabhughaa, “Iye wunsi nooghi, ubhe ne eteemo ke eyo!”
Enkaagha Yeesu na abheegha bhaache bhaare korughendo ro koghi Yerusareemu, bhaghasoha moghechichi nyabhurebhe. Moghechichi kiyo, aareho omughaikoro omwe, eriina reeche Maarita, akabhakarabhisi ka mooche.
Maarita oyo, aare na monke waabho, eriina reeche Mariyamu. Mariyamu aghaikara haghuhe na amaghoro gho Omutemi, aramutegherra.
Maarita, aare kunyanka ne emeremo emeeru, akaiyoghu bhobhe, akaghi akabhoorra Yeesu akabhughaa, “Omutemi waito, tokurora, omoona waito nanteghiire emeremo ghinsi? Mubhoorra antooreri emeremo!”
Ghasi bhoono, Omutemi akamugharokeri akabhughaa, “Maarita, Maarita! N-ke okunyankerra?
Engʼana ne-emwe eyeene eno yeeho, kuru nkuheta yeeni bhinsi. Eyo neyu Mariyamu achaghwere, engʼana enchomu, na atareho omonto ono akomureki ghuntegherra.”
Orosiko romwe, Yeesu aare ahase nyabhurebhe arasaasaama Ghiteema. Hano aamarre, omwe wa abheegha bhaache akamubhoorra akabhughaa, “Omutemi waito, otweghi ghusaasaama Ghiteema, ghote Yohana Omubhaatiisi eeghiri abheegha bhaache.”
Yeesu akabhabhoorra akabhughaa, “Hano moghusaasaama Ghiteema, mobhughe aghoo, ‘Taata [waito ono wooni mwisaaro] eriina reecho, richongibhu. Obhukama bhoocho, bhuuche. [Amaigha ghaacho, ghahekeerane monse hano, ghote ghaani eyo mwisaaro.]
Ubhe uratuha ebhyakori bhiitu kira rosiko.
Otwabhere ebhibhe bhiitu, ghote na itu tokwabhera bhansi bhano bhaghotusareri. Utaghatuhatora mumacharibhu, [ghasi otutoori kumacharibhu gho omosineenu woore.]’”
Neho Yeesu abhabhooriire akabhughaa, “Tobhughe aghoo iraabhe omwe haare inyu araaghi haare musaani waache, obhotiko ke ghati, na amubhoorre abhughee, ‘Musaani waane, ndasabha unsakeri emighaate etato.
Gho kubha, musaani waane aare morughendo, bhoono ahekiire waane, na eni tingoote ebhyakori bhyo okomuha.’
“Ghasi bhoono, musaani waache oyo amugharokeri abhughee, ‘Tigha kunnyanki! Niimarre kwighara orwighe, eni na abhaana bhaane ntomisiri. Tengutora kubhooka nkuhe eghento ghinsighinsi.’
“Ndabhabhoorra aghoo, uraabhone omonto oyo atakubhooka no okomuha emighaate ghiyo, gho okubha ewe m-musaani waache, ghasi bhoono, arabhooka komuha kino aghotuna, gho okubha naghenderiri komusabha.
“Bhoono, eni ndabhabhoorra, mubhe murasabha Ghiteema, murahaabhu. Mubhe muratuna koru haare Ghiteema, nawe arabhaha, mubhe muratema hooti mogheseku, na Ghiteema arabhaighorra.
Gho kubha, omonto wunsiwunsi ono aghusabha Ghiteema, arahaabhu. Ono aghotuna koru haare Ghiteema, arabhona. Na ono aghutema hooti mogheseku, Ghiteema aramwighorra.
“No-omwibhori ke, ono omoona waache akomusabha omughaate, amuhe righena? Hande amusabhe enswe, amuha enchoka?
Hande omoona amusabhe ribhurunge, amuhe eghitoomaani?
Ke hayo, inyu n-abhasineenu mooni, ghasi bhoono mumanyire kubhaha abhaana bhaanyu ebhinto ebhichomu. Ghwiki Taata wa mwisaaro n-omuheene, na arabhaha Enkoro Ehoreeru bhano bhakomusabha.”
Orosiko romwe, Yeesu aghatyambi omusambu ghuno ghwakorre omonto abhe rimuumu. Hano omusambu ghuyo ghyaamotighire, aghasimi kughamba. Abhanto bhano bhaareho, bhakaroghoora bhukongʼu.
Ghasi bhoono, abhande bhakabhughaa, “Aratyambi emisambu ku amanagha gha Bherisebhuri omokoro we emisambu!”
Abhande mbaatunire kosaghasa Yeesu, bhakamusabha abheereki ekimanyerri kwereki kubha naarure o Ghiteema.
Ghasi bhoono, Yeesu akamanya amaitegherro ghaabho, akabhabhoorra akabhughaa, “Hano abhanto bho obhukama bhomwe bhaghwitana, obhukama bhuyo mbotyambire. Ke hayo hayo, abhanto bhe enyumba emwe hano bhaghwitana, enyumba eyo nesikire.
Uraabhone obhukama bhwe Risambu, bhutakwighwerrana, obhukama bhuyo mbwe bhokwimerra? Ndabhabhoorra kee hayo, gho okubha inyu mobhughire aghoo, ndatyambi emisambu ku amanagha gha Bherisebhuri.
Uraabhone eni ndatyambi emisambu ku amanagha gha Bherisebhuri, abheegha bhaanyu nabhu, bharatyambi emisambu ku amanagha gha Bherisebhuri? Bhoono, abheegha bhaanyu abheene kwereki bhaani aghoo, ghayo mokughamba tare gho obhuheene.
Ghasi bhoono, amanagha gha Ghiteema neghu ghakugheri ndatyambi emisambu. Hayo ireereki Obhukama bho Ghiteema bhubhahekeere.
Yeesu akabharengeri ekihekaani arabhughaa, “Hano omonto we chenguru ne ebhiitanero, akurenda ebhinto bhe monyumba yaache, abhaibhi bhataaghutora kwibha ebhinto bheeche.
Ghasi bhoono, hano aghuucha omonto wonde ono akomukeri chenguru, aramutema, amoruusi ebhiitanero bheeche bhino aghwisegha ne ebhinto bheeche bhinsi, na kubhatweni abhande.
“Bhoono, omonto ono atare hamwe na eni, oyo no-omobhisa waane. No omonto ono ataghukomani abhanto bha Ghiteema hamwe na eni, oyo no-omusanchi wa abhanto bha Ghiteema.”
Yeesu akaghenderri kughamba akabhughaa, “Hano omusambu ghokoru ko omonto, ghurainangoora nangoora ahase ahahoomu, ghuratuna ahase ho okomuunya. Hano hakubhora, ghurabhughaa,
‘Mbe, ndagharoka ko omonto woore ndaikara.’
Hano ghokugharoka ko omonto oyo, ghubhone n-ke haare enyumba itarekiribhu no oghuchochu bhwaheene, hayo bhoono neho omusambu ghokoghi ghotuna emisambu ghende mohungate, emesineenu bhukongʼu ghukera eghu. Ne emisambu ghiyo ghinsi ghiraacha kumenya ko omonto oyo. Bhoono, omonto oyo arabha ne ehari ensineenu bhukongʼu ghukera ekimbere.”
Hano Yeesu aare kughamba ghayo, omughaikoro nyabhurebhe mubhanto bhayo, akaghamba ko riiraka rikoro akabhughaa, “Aghoote echaghati omughaikoro ono akwibhwire no oghokughonki!”
Ghasi bhoono Yeesu akagharokeri akabhughaa, “Hasehe! Ghasi mbaghoote echaghati bhano bhakooghu Engʼana ya Ghiteema, no okoighoota.”
Enkaagha eno abhanto abhaaru bhaare ghwikomani, Yeesu akabhabhoorra akabhughaa, “Abhanto bhe erikora rino, n-abhasineenu bhukongʼu. Bharatuna nkore amakono, ghabhe ekimanyerri kubha Ghiteema naantomire. Ghasi bhoono tengukora ekimanyerri ghinsighinsi haare inyu. Ekimanyerri kino muraarore, n-ge keere kyo omurooti Yoona.
Gho kubha, ke haare Yoona aare ekimanyerri ku abhanto bho omoghi ghuno ghokubherekeru Ninaawi, n-kee hayo hayo, na eni Omoona wo Omonto, ndabha ekimanyerri ku abhanto bhe erikora rino.
“Orosiko ro Ghiteema ro ghukengera abhanto ebhiina, omutemi we ekighaikoro, we ekyaro kino keeni orubhareka ro bhachuuta araimerra no ghukengera ebhiina abhanto bhe erikora rino kubha na-abhakori bhe ebhibhe. Gho okubha ewe naaruure mokyaro ghe kure bhukongʼu, korri ategherre amangʼana gho obhungʼaini gho omukama Suremani. Na bhoono nehwani hano omonto omokoro ghukera Suremani.
“Orosiko roore rwa abhanto ghukengeru ebhiina, abhanto bha Ninaawi bharaimerra na abhanto bhe erikora rino. Abhanto bha Ninaawi ninga bhakengere ebhiina abhanto bhe erikora rino kubha na-abhakori bhe ebhibhe. Irabha kee hayo gho okubha hano Yoona abhareghaniiri Engʼana ya Ghiteema, remwe ighoo, mbaatiitire ebhibhe bheebho. Bhoono omonto omokoro ghukera Yoona hano aani, ghasi bhoono inyu mutaaghotigha ebhibhe bheenyu hano mokureghaneribhu Engʼana ya Ghiteema!”
“Tareho omonto ono akughooti etara, kumaruho ayebhise, hande ayekundekeri. Omonto oyo arayitoora o koghento kyo ghutoorra etara, korri, enkaagha eno abhanto bhaghusoha monyumba, bharore obhurabhu.
“Amaiso ghaacho n-kye etara yo omobhere ghoocho. Gharaabhe na-amahoru, omobhere ghoocho ghunsi ghurabha no obhurabhu. Ghasi bhoono, amaiso ghaacho gharaabhe amasareku, omobhere ghoocho ghunsi mokeruutu ghooni.
Ko riyo, wirende korri obhurabhu bhuno ughoote bhutakaabha ekeruutu.
Gho kubha, uraabhone omobhere ghoocho ghunsi ghughoote obhurabhu, ekeruutu ghitaremu, urarora bhwaheene, ke haare okumorekeribhu ne etara eno eghooka.”
Hano Yeesu amarre kughamba ghayo, Omubharisaayo omwe akamughaghaani koghi waache kuraaghera. Hano Yeesu ahikire o Omubharisaayo oyo, aghasoha monyumba, aghaikara kuraaghera.
Omubharisaayo oyo, akaroghoora hano arooche Yeesu araraaghera ataisaabhire amabhoko ghote yaare esemoka yaabho.
Ghasi bhoono, Omutemi Yeesu akamubhoorra akabhughaa, “Inyu Amabharisaayo, mooni kya abhanto bhano bhakweeghi kibhara ye eghikombe ne esahaani. Ghasi bhoono obhobhe no oghusara nebhu bhwichwire mometema gheenyu.
Inyu m-bakangi mooni! Ghiteema ono ateemire kibhara, newe ateemire na gha morense.
Mubhasakeri abhatobhu ko emetema gheenyu ghinsi, neho na inyu mokubha abhaheene.
“Haaho yaanyu inyu Amabharisaayo, gho okubha, muraruuseri Ghiteema, ahase ha ikomi he ebhinto bhinsi, kuru ebhirongero kye echumbe, ebhetunguri ne ebhende, ghasi bhoono mutaghukorra abhanto amangʼana gho bhuheene no oghusaigha Ghiteema. Ghayo neghu moghotunu mukore hamwe no komoruuseri chisataaka chiyo.
“Haaho yaanyu, inyu Amabharisaayo, gho okubha, murasaigha ghwikara ko ebhetumbe bhya abhakoro mochenyumba cha Abhayahudi cho oghusaasaameramu Ghiteema. Murasaigha ghukeeribhu gho chinsoni mometeera.
Haaho yaanyu inyu bhano mokubha ghye chimbeehera, chino chitakuroru, kuru abhanto bharaheta bharachitacha bhatamanyire.”
Omweghi omwe wa amaragherri gha Musa akabhoorra Yeesu akabhughaa, “Omweghi, hano okughamba amangʼana gho bhobhe ghayo na itu bhansi ngotukoherani wooni.”
Yeesu akamugharokeri akabhughaa, “Na inyu abheeghi bha amaragherri gha Musa, haaho yaanyu. Gho okubhamuratweka abhanto emerigho emerito ghya amaragherri, ghino bhataghutora kughegha. Na inyu mutakogheturi kuru ne ekeera!
Haaho yaanyu, inyu abheeghi bha amaragherri gha Musa, gho okubha muraabheka chimbeehera cha abharooti, ghasi bhoono abhanto bhano bhaaitire abharooti bhayo, m-basookoro yaanyu!
Ko riyo, mureereki murimererra ghayo bhasookoro yaanyu bhaakorre. Gho okubhaebhu mbaaitire abharooti bhayo, na inyu muraabheka chimbeehera chaabho.
“Kiyo nekyu kyagherri Ghiteema, ko obhungʼaini bhooche akabhughaa, ‘Ndabhatomera abharooti na abhatomu. Ghasi bhoono, abhamwe bharaitu, na abhande bharanyankibhu.’
Ko riyo abhanto bhe rikora rino, bharaabhooribhu amaanyinga gha abharooti bhansi bhano bhaaitiru, koru esemoka ye ense.
Kuwansera ku amaanyinga gha Abheeri, kohikera ku amaanyinga gha Sakariya, ono aitiiru mu ahase ho oghusengera Omutemi Ghiteema, ghati ya ahase ho koruseri ebhemwenso, ne Enyumba Ehoreeru ya Ghiteema. Obhuheene, ndabhabhoorra aghoo, abhanto bhe rikora rino nebhu bhakubhooribhu ghayo ghansi.
“Haaho yaanyu, inyu abheeghi bha amaragherri gha Musa. Gho kubha, murighara orwighe, muraseghani abhanto bhataghaasoha kumanya Ghiteema, inyu abheene mutaghusoha.”
Hano Yeesu aruure hayo, Amabharisaayo na abheeghi bha amaragherri gha Musa, bhaghasimi komunyeera chinkaani bhukongʼu bhakaraire. Ghokoru hayo, bhakabha bharamubhoori amangʼana amaaru maaru,
korri bhabhone engʼana yo okomuchongera.
Enkaagha eyo, abhanto ebhirara ne ebhirara, bhaare bhaikomaini, kuru bhakabha bharatachana. Yeesu aghasimi kughambana na abheegha bhaache akabhughaa, ‘‘Mwiyangarre ne ehamiira ya Amabharisaayo, kuyo neku okughamba ighoo, obhwitaami bhoobho.
“Eghento ghinsighinsi kino omonto akundekiiri, Ghiteema araghekundokori, na ghinsighinsi kino kebhisiru, kiramanyikana.
Amangʼana ghano mughambire mokeruutu, abhanto bhansi ninga bhaghooghu. Na ghansi ghano mware ghusemerrani riiko, gharareghanibhu bhurabhu.
“Ndabhabhoorra inyu abhasaani bhaane, mutakoobhoha abhanto bhano bhaghwita omobhere oghwene. Gho okubha hano bhakumara ghwita omobhere, bhataana engʼana yende eno bhakunaghi kubhakora.
Ghasi bhoono, tigha mbabhorre wo okoobhoha. Mwobhohe Ghiteema, gho okubha naghoote amanagha gho obhubhaahi bho ghwita omonto no okomutabhuta momorro gho chehanaamu. Oyo newe wo okoobhoha omwene.
“Ebhisanchi bhitaano, bhitekughoribhu ko obhughori obhosuuhu? Ghiteema takwebha kuru kemwe keebho.
Ghasi bhoono inyu, Ghiteema namanyire kuru obhooru bhwe rituuki re kometwe gheenyu. Ko riyo mutakoobhoha, gho okubha inyu mughoote obhwera ghukera ebhisanchi haare Ghiteema.
“Ndabhabhoorra aghoo, omonto wunsiwunsi ono akonyitabherri mbere ya abhanto kubha ewe n-owaane, eni Omoona wo Omonto, ndamwitabherri mbere ya abhamaraika bha Ghiteema kubha, omonto oyo n-owaane.
Ghasi bhoono, omonto wunsiwunsi ono akonyanga mbere ya abhanto, na eni wunsi ndamwanga mbere ya abhamaraika bha Ghiteema.
Omonto wunsiwunsi ono akungamba bhobhe eni Omoona wo Omonto, Ghiteema aramwabhera. Ghasi bhoono omonto wunsiwunsi ono aghutoka Enkoro Ehoreeru, oyo takwabheru.
“Hano mokohiru mochenyumba cha Abhayahudi cho oghusaasaameramu Ghiteema, na mbere ya abhakoro, na mbere ya bha amanagha gho obhubhaahi, mutakaitegherra bhwe moghwikorerra na ghote mokughamba.
Gho okubhaEnkoro Ehoreeru arabheeghi hayo hayo ghano moghutakeru kughamba.”
Omonto omwe mubhanto bhayo, akabhoorra Yeesu akabhughaa, “Omweghi, tabhoorra mura waito, antweni eghabho eno taata atuteghiire.”
Yeesu akamugharokeri akabhughaa, “Iye! Ne-wuuye antoorre nibhe omorwechi hande omotweni we eghabho yaanyu?”
Neho Yeesu aabhooriire abhanto bhayo akabhughaa, “Mwirende no omwingʼangʼo ghwe ebhinto, gho okubha obhuhoru bho omonto bhutaakoru ko ebhinto bheeche ebheeru.”
Kumaruho, Yeesu akabharengeri ekihekaani akabhughaa, “Aareho omwame omwe, ono omoghondo ghooche ghware ghwamire bhukongʼu omooka nyabhurebhe.
Omwame oyo, akaibhoori momotwe ghooche akabhughaa, ‘Bhoono, nkorebhwe? Gho okubhatingoote ahase ho ghutoora ebhyakori bheene bhingʼana hano!’
Neho abhughire aghoo, ‘Ndahanyora ebhitara bheene, korri ndoke ebhende ebhekoro ghukera bhino. Ntoore muyo ebhyakori bheene bhinsi ne ebhinto bheene ebhende.
Neho kwibhoorra momotema ghoone mbughee, “Bhoono nitooriire ebhinto ebheeru ebhichomu, bhino bhekonyisa ko emeeka emeeru! Bhoono, niikare muunye, neri no okonyo, nchomeru!”’
“Ghasi bhoono, Ghiteema akamubhoorra akabhughaa, ‘Omukangi ono! Obhotiko bhuno bho reero ngoku wooni! Bhoono ebhinto bhino wibhechiiri mbe-wuuye bhekubha?’”
Yeesu, akamarerri gho kubhughaa, “N-ke hayo eghuucha kubha ko omonto ono akwibhecheri ebhinto, ghasi bhoono aranga kwibhecheri haare Ghiteema.”
Neho Yeesu akabhoorra abheegha bhaache akabhughaa, “Ko kiyo, ndabhabhoorra aghoo, motighe kwihahera no okwibhoori aghoo ‘Hai tokubhona ebhyakori na n-ke toghoswara.’
Gho okubha obhuhoru mbukerre ebhyakori, no omobhere ngukerre chingebho!
“Morigheeri ku amakoorukooru. Ghataakwemi, ghataakughesa, ghataana ebhitara, hande ahase ho kubhecheri ebhyakori, ghasi bhoono Ghiteema araghaha ebhyakori. Ghasi bhoono inyu mughoote obhwera ghukera ebhinyonyi bhiyo!
Ne-wuuye haare inyu ono ehaho yaache ekomutoori kwiyengerri kuru ensa emwe mobhuhoru bhooche?
Gho okubha ghote mutakunaghi ghukora engʼana ensuuhu ke eyo, n-ngoke mokubha ne ehaho ku ghande?
“Morigheeri ebhibharyo, ghote bhekumera, bhitaghukora emeremo hande bhitaaghwisonera chingebho. Ghasi bhoono ndabhabhoorra ndabhughaa, kuru omukama Suremani mobhokoro no obhwame bhooche, taghasware bhwaheene kye ekemwe kye ebhibharyo bhiyo!
Iraabha Ghiteema araswari amanyanki gha mwiteregho, ghano reero ghaaho na icho gharatabhutu momorro, bhwe aghutamu kubhaswari inyu bho obhwitabherri obhosuuhu?
“Ghasi bhoono, inyu motighe kwinyanki ghwitegherra kubha nke mokori. Hande nke mokonyo. Motighe kooreka na ghayo!
Abhanto bhano bhatamanyire Ghiteema nebhu bhakunyankera ebhinto bhiyo. Ghasi bhoono inyu, Taata waanyu wa mwisaaro namanyire bhwaheene kubha, nkobhetuna mooni.
Ko riyo, motune singata Obhukama bho Ghiteema, na aghande ghayo murengereribhu.
“Mutakoobhoha inyu eghekomo eghesuuhu, gho okubha Taata waanyu wa mwisaaro nasaighire abhahe obhukama bhooche.
Mughori ebhinto bheenyu, mubhahe abhatobhu chembiri che ebhinto bhiyo. Muraakore kee hayo murabha mwitoorire ekeghuku mwisaaro kino ghitaghosira ahase hano ghitakuhobhoka. Mwisaaro eyo abhaibhi bhatareho, hande omoso ghutaghusari.
Gho okubha ahase hano ebheghuku bheenyu bheeni, neho ne emetema gheenyu ghekubha.
“Mwiseemi chinkaagha chinsi, ne chitara chaanyu chibhe chirooka.
Mubhe kya abhabhaghasi, bhano bhakughanya omutemi waabho agharoke koru monyangi yo obhuteti, korri hano aghuucha abherekere, bhangohe komwighorra.
Bhaghoote echaghati abhabhaghasi bhano omutemi waabho akohika abhone bharamughanya. Ndabhabhoorra obhuheene aghoo, ninga aiseemi kubhabhaghasi, abhaghaghaani ebhyakori.
Bhaghoote echaghati abhabhaghasi bhano omutemi waabho akugharoka kuru obhotiko bho ghati, hande etabhoori chiri, abhone bharamughanya.
“Ghasi bhoono mumanye bhwaheene rino. Ghote omwene enyumba akamanyire enkaagha eno omwibhi aghuucha, ngutengecha aare kurenda korri omwibhi ataghaacha komuhanyorra enyumba yaache.
Ko riyo, na inyu mwibhange, gho okubha eni Omoona wo Omonto ndaacha gho enkaagha eno mutaghwitegherra kubha neyu nguucha.”
Neho Peetero akabhoori Yeesu akabhughaa, “Omutemi, ekihekaani kiyo ni-itu abheene uhekaaniiri ghasi na-abhanto bhansi?”
Omutemi Yeesu akamugharokeri akabhughaa, “Ne-wuuye omwimererri omuheene na ono aghoote obhungʼaini? Newe ono omutemi waache amutoorre aimererre bhaghendi bhaache, korri abhe arabhaha ebhyakori gho enkaagha yaache.
Aghoote echaghati omubhaghasi ono omutemi waache akugharoka koru morughendo, amubhone arakora kee bhoore amwerekeriri.
Obhuheene ndabhabhoorra aghoo, aramutoora abhe omwimererri we ebhinto bheeche bhinsi!
“Ghasi bhoono omubhaghasi oyo akughamba momotema ghooche abhughee, ‘Omutemi waane aghechiire kugharoka.’ Neho aghasimi ghutema abhabhaghasi bhaghendi bhaache, abhasubhe ku abhaghaikoro, aikarre kuraaghera, konyo amaro, no kureewa.
Bhoono, omutemi waache oyo aragharoka orosiko ne enkaagha eno omubhaghasi oyo atareghwitegherra. Ko riyo omutemi waache aramutema enchagho enkoro, kumaruho amutoore hamwe na abhanto bhano bhataghwitabherri Ghiteema.
“Omubhaghasi ono amanyire ghote omutemi waache aghotuna, ghasi bhoono taghukora, hande taghuseemi komoturungʼana, omubhaghasi oyo aratemu bhukongʼu.
Ghasi bhoono, omubhaghasi ono atamanyire ghano omutemi waache aghotuna, hano aghukora engʼana eno eghotunu atemu enchagho, oyo hasuuhu aghutemu. Omonto ono ahaabhiru ebhinto ebheeru, ne-ebheeru aghusabhu. Na ono ahaabhiru ebhinto ebheeru bhukongʼu ne-ebheeru bhukongʼu aghusabhu.
“Eni niichire korri ngooti omorro monse hano. Nkwighombu neeni ndore omorro ghurooka.
Kuru eni omwene, ningoote obhubhaatiiso bhwe enyanko eno nkuheteramu. Na ndaghenderri kunyanka momotema ghoone, kohikera hano ghaghukoru.
Muraitegherra ighoo, niichire kureeta omurembe monse? Ndabhabhoorra ighoo hasehe! Ndabhabhoorra niichire koohokani abhanto.
Koru bhoono, monyumba ya abhanto bhataano, bhatato bharoohokana na bhabhere. Bhabhere nabhu, bharoohokana na bhatato bhayo.
Omomura aroohokana na isawaabho, na isawaabho aroohokana na omomura waache. Omonke aroohokana na nyakowaabho, na nyakowaabho aroohokana na omonke waache. Omukwe aroohokana nyakobhyera yaache, na nyakobhyera aroohokana no omukwe waache.”
Yeesu akabhoorra abhanto abhaaru bhano bhaare hayo akabhughaa, “Hano mokurora amasaaro ghararwera orubhareka ro nyancha, murabhugha aghoo, ‘Embura haghuhe yeeni iteeke,’ obhuheene irateeka.
Na hano mokurora obhukama bhurahuuta koru orubhareka ro bhachuuta, murabhugha aghoo, ‘Reero oroowa rurabhamu,’ na niigho ekubha.
Inyu m-baitaami mooni! Mbwe mokumanya koongora ense ne risaaro, ghasi bhoono mutaghutora kumanya amangʼana ghano ghaghwikora reero eno?
“Ake inyu abheene mutakwamora ko bhuheene?
Enkaagha eno omuchongi waacho aghokohira komorwechi, wikongʼi kwighwerana nawe mukere mooni ghonchera. Urabhone toghukora kee hayo, arakohiki ko omorwechi, no omorwechi wunsi arakohira kubhasirikare, korri bhakubhohe mo kibhohe.
Ndakubhoora obhuheene ndabhughaa, tokorichoka koru gho kibhohe kohikera hano okureha esiire yinsi.”
Enkaagha eyo eyo, abhanto bhaghaacha bhakabhoorra Yeesu bhakabhughaa, “Omubhaahi Bhiraato naaitire Abhaghariraaya abhande, amaanyinga ghaabho akaghaichoghani na amaanyinga ghe ebhemwenso bheebho bhino bhaare koruseri Ghiteema.”
Yeesu akabhabhoorra akabhughaa, “Kana, muraitegherra kubha, Abhaghariraaya bhayo bhaakuure oroku ruyo, gho okubha mbaghoote ebhibhe ebheeru ghukera Abhaghariraaya abhande bhansi?
Ndabhabhoorra, obhuheene, tare ighoo! Ghasi bhoono, hano mutatiitire ebhibhe bheenyu, na inyu bhansi kee hayo hayo moghosika!
Ghasi bhoono, nkohiita mooni abhanto ikomi na bhanaane bhaare, bhano bhaghweriiru no omunara eyo Sirowamu, na ghukabhaita. Kana, muraitegherra kubha ebhu mbaghoote ebhibhe ebheeru ghukera abhamenyi abhande bhansi bha Yerusareemu?
Ndabhabhoorra tare ighoo! Ghasi bhoono hano mutatiitire ebhibhe bheenyu, inyu bhansi, murasika kee hayo hayo!”
Kumaruho, Yeesu akabhabhoorra abhanto bhayo ekihekaani kende akabhughaa, “Aareho omonto omwe ono eemiri omote gho omotiini komoghondo ghooche. Hano aghiire ghotuna emehumo komote ghuyo, taaghebhwine.
Akabhoorra omukori waache we emeremo ghyo omoghondo ghuyo akabhughaa, ‘Righeeri! Gho nkaagha ye emeeka etato, ndaacha ghotuna emehumo ko omote gho omotiini ghuno, ghasi bhoono tenkubhona ghento! Oghukenge, ghotighe ghunsaari ahase hano bhuchu!’
Ghasi bhoono, omukori we emeremo ghyo omoghondo oyo, akamugharokeri akabhughaa, ‘Omutemi, oghotighe, omoka ghuno nguremerre no okoghutoorra oruse.
Hano ghokwaama emehumo omooka ghuno mbwaheene! Na hano ghutaamire, oghugheeche.’”
Orosiko romwe rwe Esabhaato, Yeesu aare monyumba ya Abhayahudi yo oghusaasaameramu Ghiteema, areeghi abhanto.
Monyumba muyo, aaremu omughaikoro omwe, ono aare aghootiru no omusambu gho obhorwire emeeka ikomi na enaane. Omusambu neghu ghyamokumbire omughongo, na taare kunaghi kwimerra bhoronge.
Hano Yeesu aamorooche, akamubherekera. Akamubhoorra akabhughaa, “Yaaya, uhorre obhorwire bhoocho bhoono oruure mokibhohe!”
Yeesu akamutoorra amabhoko, na hari remwe, akaimerra bhoronge, aghasimi ghwitumi Ghiteema.
Omokoro we nyumba ya Abhayahudi yo oghusaasaameramu Ghiteema, aghakarra gho okubha, Yeesu aahorri omonto oyo orosiko rwe Esabhaato. Akabhoorra abhanto akabhughaa, “Mowiiki engima, chensiko cho ghukora emeremo cheeni isansabha. Bhoono mbe, mubhe muraacha muhoribhu gho chensiko chiyo, ghasi bhoono tare morosiko rwe Esabhaato!”
Ghasi Omutemi Yeesu akamugharokeri akabhughaa, “Inyu, na abhaitaami mooni! Ne-wuuye ghati yaanyu ono ataghushokorra chingʼombe chaache hande chentikere koru bhoori, korri achehire konyiisi orosiko rwe Esabhaato?
Bhoono mbe omughaikoro ono, wo orwibhoro ro Ibhurahimu, amarre emeeka ikomi ne enaane abhohiru ne Risambu. Bhoono, wunsi taghotunu ghutachoru koru mokibhohe kiyo, orosiko rwe Esabhaato?”
Hano Yeesu aghambire ghayo, bhano bhansi bhaghoote chinkaani nawe, bhaghasooka. Ghasi bhoono abhande bhansi, bhaghachomeru bhukongʼu kumangʼana amachomu gha amakono ghano Yeesu aare ghukora.
Neho Yeesu aabhoorri akabhughaa, “Obhukama bho Ghiteema, n-ke bhuheekaine nakyu? Mbuhekaani na ke?
Mbuhekaine na aghatetere ko omuharataari, kano omonto agheghire akeemi komoghondo ghooche. Aghatetere ghakamera, ghakabha omote omokoro, ebhinyonyi bhighaacha bhikaabheka chintara chaabho kobhisaghare bhyo omote ghuyo.”
Yeesu akabhabhoori ghwiki rekabhere akabhughaa, “Obhukama bho Ghiteema mbuhekaani na ke?
Mbuhekaine ne ehamiira eno omughaikoro agheghire, akayichooghani na ebhirengero bhitato bhyo obhosi bhwe engano, obhosi bhuyo bhunsi, bhukabhuusa.”
Hano Yeesu aare morughendo koghi Yerusareemu, aare kweeghi abhanto bhe emeghi ne ebhechichi bhino aare kuhetera.
Orosiko romwe, omonto omwe akabhoori Yeesu akabhughaa, “Omutemi, abhanto bhano bhaghutooribhu, m-bhasuuhu bhakubha?” Yeesu akamugharokeri akabhughaa,
“Mwikongʼi kuheta mogheseku ekenyintu, gho okubha ndabhabhoorra aghoo, n-abhaaru bharatuna ghusoha, ghasi bhoono bharatamu.
Enkaagha eno omwene nyumba akwighara egheseku, inyu muraimerra kibhara, murabherekera no ghusaasaama, murabhughaa, ‘Omutemi, utatwighoorra!’ Ghasi bhoono arabhagharokeri abhughee, ‘Timbamanyire he! Kuru timanyire hayi mokorwera!’
“Na inyu muramubhoorra, murabhughaa, ‘Itu m-baare twaraaghiire no okonyo hamwe na iye! Na iye waare kweeghi abhanto kobhechichi bhiitu!’
Ghasi bhoono ewe arabhagharokeri, arabhughaa, ‘Timbamanyire he! Kuru timanyire hayi mokorwera. Muntandwera hano, inyu abhakori bhe ebhibhe!’
“Hayo murakuura no okuromani amaino, gho okubha, murarora Ibhurahimu, Isaaka, na Yaakobho, na abharooti bhansi, bhaani mo Obhukama bho Ghiteema, ghasi inyu, murabha mutabhotiru kibhara!
Abhanto bhano bhatare Abhayahudi bharaacha koru chimbareka cha roghoro na nyancha, ghoosi na bhachuuta, bhaikare kuraaghera ebhyakori ko Obhukama bho Ghiteema.
“Mbe muntegheerre mbabhoorre! Abhanto bhano bhataana obhwera, bharabha no obhwera, na bho obhwera, bharabhori obhwera.”
Enkaagha eyo eyo, Amabharisaayo abhande bhakaghi haare Yeesu bhakamubhoorra bhakabhughaa, “Nooru hano, ughende ahase ahande, gho okubha omubhaahi Herode aratuna koghwiita.”
Yeesu akabhagharokeri akabhughaa, “Mughende, mubhoorre omucharachambani oyo mobhughee, ‘Reero na icho, ndatyambi emisambu koru kubhanto no okuhori abharwire. Orosiko ro ghatato, ndamarerri emeremo gheene.’
Ghwiki, ninga ngenderri no orughendo roone ro okoghi Yerusareemu, reero icho na bhaseere, gho okubha, iratunu omurooti akweere Yerusareemu.”
Mbe Yeesu akaghamba akabhughaa, “Inyu abhanto bha Yerusareemu, bhano moghwita abharooti no okubhatema na amaghena, abhanto bhano Ghiteema atomire haare inyu. Hari kaaru nikongʼirri kubhakomani kee haare engoko eghukomani ebhechuuchu bheeche mumabhabha ghaache, ghasi mwangire.
Righeeri, Ghiteema aatigha haare inyu mubhe ritongo! Eni ndabhabhoorra ndabhughaa, ronde mutakundora ghwiki, kuru kohikera enkaagha eno mokughamba mobhughee, ‘Anooku ono aghuucha ko eriina ryo Omutemi Ghiteema.’”
Orosiko romwe rwe Esabhaato, Yeesu akaghi kuraaghera ebhyakori monyumba yo omwe wa abhabhaahi bha Amabharisaayo. Hano aare muyo, Amabharisaayo na abhanto abhande bhakabha bharamuroherra bhukongʼu.
Yeesu aare korigherrani no omonto omwe, ono aghoote obhorwire bho kobhimba omobhere.
Yeesu akabhabhoori Amabharisaayo na abheeghi bha amaragherri gha Musa akabhughaa, “Amaragherri gha Musa ghwitabherri ghaani kuhori abhanto orosiko rwe Esabhaato, ghasi nkwanga ghaani?”
Ghasi bhoono, bhansi bhaghakira kiri, bhataamomurri. Yeesu aghaturi omorwire oyo, akamuhori. Akamubhoorra aghende echaache.
Yeesu akabhabhoori akabhughaa, “Ne-wuuye haare inyu, ono engʼombe yaache hande entikere yaache ekogho moghesima orosiko rwe Esabhaato, atighe koyeruusi mu?”
Abhanto bhayo, bhataabhwine engʼana yo komugharokeri.
Hano Yeesu arooche abhagheni bhano bhareghainibhu konyangi eyo, ghote bhaare ghwichangorra ebhetumbe bhe mbere, akabharengeri ekihekaani kino akabhughaa,
“Hano ureghainibhu monyangi yo obhuteti, otighe ghwikangati ghwikara ahase ha abhagheni abhakoro, gho okubha itaghachakubha nareghainibhu omugheni omokoro ono aghoghukera iye.
Hano aghuucha ono abhareghaini inyu bhansi bhabhere, akubhoore abhughee, ‘Iheeneri ono koghetumbe aikare,’ hayo, neho okoruho usookire bhukongʼu, gho okubha urahonchoka ghwikara nyuma.
Ghasi bhoono, hano bhakureghaini monyangi, ughende wikare kobhetumbe bhe nyuma. Hayo neho aghuucha ono akureghaini, akubhoorre ighoo, ‘Musaani waane, wuuche mbere hano! Neho ahachomu bhukongʼu.’ Hayo neho okubha uhaabhiru chinsoni mbere ya abhagheni bhansi,
gho okubha, omonto wunsiwunsi ono aghwitiiri, Ghiteema aramusekeri harense. Ghasi bhoono omonto wunsiwunsi ono aghwisekeri harense, Ghiteema aramotiiri ighoro.”
Neho, Yeesu akabhoorra omonto oyo aare amureghaini konyangi hayo akabhughaa, “Hano oghuseemi enyangi ye ebhyakori bhyo omwise hande bhyo obhotiko, utakareghani bhasaani bhaacho, bhamura bhaanyu, hande abhamenyani bhaacho abhaame. Hano uraakore kee hayo, kuru nabhu hano bhaghukora enyangi bharakureghani waabho ka. N-kee hayo uraabhone bharehaini.
Ghasi bhoono, hano oghuseemi enyangi, ureghani abhatobhu, abhabheeru, na abhahukuru.
Neho ughoote echaghati, gho okubha bhayo bhataghoote amanagha gho kureha. Ghasi bhoono, Ghiteema arakureha enkaagha eno akoryokora abhanto abhaheene.”
Hano omugheni omwe ono aare aikaire hamwe na Yeesu komeeza, oghuure amangʼana ghayo akabhughaa, “Aghoote echaghati omonto ono akori enyangi haare Obhukama bho Ghiteema!”
Yeesu akamurengeri ekihekaani akabhughaa, “Aareho omonto omwe, ono aaseemiri enyangi enkoro, akareghani abhanto abhaaru.
Hano enyangi yaahikire, aghatoma omubhaghasi waache, kubhanto bhansi bhano areghaini, abhabhoorre abhughee, ‘Enyangi ibhaire muuche!’
“Ghasi bhoono, bhansi bhano aare areghaini, omwe omwe bhakabha bharamusabha abhaabhere. Wa ghwansa akabhughaa, ‘Ningorre omoghondo, ndatuna ngende ngurabhe. Ndaghusabha onyaabhere.’
Owonde akabhughaa, ‘Ningoore chingʼombe ikomi cho kuremera, ndatuna ngende ghochisaki. Ndaghusabha onyaabhere.’
No owonde akabhughaa, ‘Mbongo hano ntetire, ko riyo tengucha.’
“Hano omubhaghasi oyo agharokire ko omwene enyangi, akamubhoorra ghansi ghano abhooriiru na bhano aghiire kureghani. Neho omokoro oyo wo omoghi ghuyo ghwaghote enyangi aghakarra, aghatoma omubhaghasi waache akabhughaa, ‘Nooghi bhongo bhongo gho chinchera chinkoro na ko ehichera ehesuuhusuuhu bhyo momoghi ghuno, ureete hano abhatobhu, abhabheeru, na abhahukuru.’
“Hano omubhaghasi oyo aagharokire, akamubhoorra akabhughaa, ‘Omutemi, ghano waare untomire ghamarekubha. Kuru ighoo, omweya ghukeere ghooho.’
“Omutemi akamubhoorra akabhughaa, ‘Nooghi gho chinchera chino chekoghi mobhechichi na momeghondo ubhahamerri bhaache, bhasohe monyumba yaane, korri yiichore.
Ghasi bhaare natangoriire kureghani atareho kuru omwe ono araasame enyangi yaane!’ ”
Enkaagha eno Yeesu aare kughenda ne eghekomo eghekoro kya abhanto, akaihonchora akabhughaa,
“Omonto wunsi wunsi ono aghotuna ghuntambana no kubha omwegha waane, iratunu anseeghe eni ghukera isawaabho, nyakowaabho, mughaache na abhaana bhaache, bhamura bhaabho na abhanke bhaabho, na kuru ghukera ewe omwene bhuno aiseghire.
Omonto wunsiwunsi ono ataghotuna kubhona enyanko yo ghuntambana, taghutora kubha omwegha waane.
“Muntegheerre mbaragherri bhwaheene. Tobhughe aghoo, omonto aghotuna kwabheka ekebhuru eghekoro kino ghekwabhekerru amaghena. Taghwikara singata aitegherre, korri arore ubhone naghoote ebhinto bhino bheghwisa kwabhekera?
Hano atakorre kee hayo, aratora ghotuka obhurosa, kumara atamu kughenderri koghwabheka. Abhaheti bha mochinchera nangabhabhe bharamuserra,
bharaghamba bharabhughaa, ‘Righeeri omonto ono! Aghasimi kwabheeka, ghasi bhoono kumarerri komutamire!’
“Ghwiki ghote omukama aghotuna ghwitana riihe no omukama owonde, bhwe aghukora? Obhuheene singata araitegherra, kubha aranaghi ghwitana no omukama ono aghoote abhasirikare ebhikwe mirongo ebhere (20,000), na hano ewe aghoote abhasirikare ebhikwe ikomi (10,000) abheene.
Hano araarore ataghutora ghwitana riihe riyo, aratoma abhabhaghasi bhaache, bhaghende bhamubhoorre akeere aani kure, bhaitabherrani, bhakore amangʼana ghayo ko omurembe.
“Kee hayo hayo na inyu, ono ataghotigha bhinsi bhino aghoote, taghutora kubha omwegha waane.
“Echumbe n-eghento eghichomu kino keghusambaaroki. Ghasi bhoono hano echumbe ekubhori obhusambaaroku, nke eghutoru korri isambaaroke?
Echumbe ke eyo tighoote obhwera kobhutoto, hande oruse. Abhanto bharaitabhuta. Ono aghoote amatwe gho okooghu, na ooghu!”
Orosiko romwe abhaghooti bhe righooti na abhanto abhande bhano bhaghoote ebhibhe, bhaare komwisokerra Yeesu, korri bhamutegherre.
Neho Amabharisaayo na abheeghi bha amaragherri, bhaibhereriri haare Yeesu, bhakabhughaa, “Omonto ono, aka ndora araghaghaani bhano bhaghoote ebhibhe! Ghwiki arasanga nabhu ebhyakori!”
Yeesu akabharengeri ekihekaani akabhughaa,
“Ne-wuuye haare inyu ono aghoote amangʼondi righana, hano remwe reghosira, mbwe aghukora? Ataaghotigha mirongo kenda na kenda keriisho, no koghi ghotuna rino resiire, kohikera hano akoribhona?
Na hano akoribhona, ararighegha kumabhegha ku amachomeru.
Na hano akohika ka, arabhabherekera abhasaani bhaache, na abhamenyani bhaache, no kubhabhoorra abhughee, ‘Tuchomeru hamwe, gho okubha nebhwine engʼondi yaane, eno yasirre!’
“Ndabhabhoorra ighoo, kee hayo hayo, harabha na amachomeru amaaru mwisaaro, enkaagha eno we bhibhe omwe atiitire ebhibhe bheeche. Amachomeru ghayo gharabha amakoro ghukera abhanto abhaheene mirongo kenda na kenda bhano bhatatoniribhu ghotiita ebhibhe bheebho.”
Ghwiki Yeesu akabharengeri ekihekaani ekende! Akabhughaa, “omughaikoro omwe ono aghoote chembiri ikomi, na emwe esire, mbwe aghukora? Tere arooki etara, no oghutareki monyumba yinsi, arayetuna ko ghwikongʼi kohika hano akoibhona?
Na hano akoibhona, arabhabherekera abhasaani bhaache na abhamenyani bhaache, no kubhabhoorra, ‘Tuchomeru hamwe, gho okubha neyebhwine embiri eno yasirre!’
“Ndabhabhoorra ighoo, n-ke hayo hayoabhamaraika bha Ghiteema bhaghuchomeru mbere ya Ghiteema, hano we ebhibhe omwe atiitire ebhibhe bheeche.”
Yeesu akaghenderri kobhabhoorra ekihekaini kende akabhughaa, “Aareho omonto omwe, ono aare na abhamura bhabhere.
Omomura omosuuhu, akabhoorra isawaabho akabhughaa, ‘Taata, ntweeni eghabho yaane!’ Neho, isawaabho oyo akabhatweni ebhinto bheeche.
“Hano chaahetire chensiko chensuuhu, omomura omosuuhu aghakomani ebhinto bheeche bhinsi, akaghi ekyaro ghe kure. Hano aahikire gho ekyaro kiyo, aghasimi ghusarisari ebhinto bheeche ghokobheri no kobhisarisari.
Hano aamarre ebhinto bheeche bhinsi, egheecha endoro ikabha gho ekyaro keere aare ghwikara, akabha ne etaabhu.
Neho hayo, aghiire ko omonto omwe we ekyaro kiyo, akamusabha abhe omubhaghasi waache. Omonto oyo, akamwitabherri no okomohira moghondo koriisi chimbeeche chaache.
Omomura oyo akabha araighombu okori amakanda ghe chimbeeche ghano chaare kori! Ghasi bhoono taareho omonto wo komuha ebhyakori.
“Kumaruho, obhungʼaini bhukamwichera, aghaitegherra momotwe akabhughaa, ‘Abhabhaghasi bha taata, bhaghoote ebhyakori ebheeru, bhararaaghera kuru bhirasaagha! Ghasi bhoono eni hano, ndaku no omuramboko.
Bhoono ndagharoka o taata, no okomubhoorra, “Taata, ninkoriire Ghiteema ebhibhe, na ghwiki nengusariiri na iye.
Tiniisire kubherekeru omoona waacho. Bhoono, unkore kyo omwe wa abhabhaghasi bhaacho.” ’
“Neho asimiri orughendo ro kuhonchoka o isawaabho. Na hano aare akeere kure ye enyumba ya waabho, isawaabho aakamurora, akamwabhera. Akaryera koghi haare momura waache, akamughoterra no okomobhusu.
Omomura oyo, akabhoorra isawaabho akabhughaa, ‘Taata, ninkoriire Ghiteema ebhibhe, na nengusariiri na iye. Tiniisire ghwiki kubherekeru omoona waacho.’
“Ghasi bhoono, isawaabho akabhoorra abhabhaghasi bhaache, ‘Momureetere Bongobhongo chingebho chinchomu momuswari. Momuswari ne ebhete gho ekeera gheeche, na momuswari ebhiraato.
Mureete rikoohe rinoru, morighooghe! Turaaghere na tuchomeru hamwe,
gho okubha, omoona waane aare ghote akuure ghasi bhoono ahyokire. Aare asirre, ghasi bhoono atookire!’ Neho bhayo bhansi bhaasimiri ghuchomeru hamwe.
“Enkaagha eyo, mura waache omokoro aare moghondo. Hano aare kugharora ka, na hano ahikire haghuhe na waabho, akooghu abhanto bharaririyeta no okobhina waabho hayo.
Akabherekera omubhaghasi omwe, akamubhoori ighoo, ‘N-ke keeho?’
Omubhaghasi oyo akamugharokeri akabhugha, ‘Omosuuhu waacho naichire, na isawaanyu namughoghiire rikoohe rinoru reere, gho okubha namobhwiine omoona waache ghwiki, aani bhwaheene na omuhoru.’
Neho omomurra wa ghwansa oyo akaraire bhukongʼu, akaanga ghusoha monyumba. Neho isawaabho arichokire kibhara, akabha aramusaasaama asohe.
“Ghasi bhoono, mura waache oyo akamugharokeri, ‘N-emeeka emeeru ngukoriire emeremo! Ntakangire kughoota amaragherri ghaacho kuru hasuuhu! Ghasi bhoono, utakahaire kuru akaghorohe, korri nkore enyangi hamwe na bhasaani bhaane.
Ghasi bhoono omoona waacho ono, asanchiri ebhinto bheecho na abhasimbe, ewe aichire omughoghiire rikoohe rinoru!’
“Isawaabho akamubhoorra akabhughaa, ‘Omoona waane, iye wooni hamwe na eni chensiko chinsi, ne ebhinto bhinsi bhino ngoote n-ebheecho.
Ghasi bhoono omosuuhu waacho, nkubhayeni tomukore enyangi no ghuchomeru hamwe. Gho okubhaaare ghote akuure, ghasi bhoono ahyokire. Aare asirre, ghasi bhoono atokirre!’ ”
Yeesu akarengeri abheegha bhaache ekihekaani akabhughaa, “Aareho omwame omwe, ono aare aghote omwimererri we ebhinto bheeche. Omwimererri oyo, aghachongeru ko omwame waache, kubha arasarisari ebhinto bhyo omwame waache.
Ko riyo, omwame oyo, akabherekera omwimererri oyo, akamubhoori akabhughaa, ‘M-mangʼana ke, ghano nkooghu bharakughamba? Ndetera hano amangʼana gho obhwimererri bhoocho, gho okubha tokughenderri kubha omwimererri we ebhinto bheene!’
“Omwimererri oyo akaibhoori, ‘Omwame waane araantyambi emeremo. Bhoono nkore bhwe? Chenguru cho okurema tingoote, no oghusabhasabha ngusooka neeni.
Bhoono manyire mbwe ngukora, korri hano nkuheebhu emeremo, abhanto bhankarabhisi momeghi gheebho.’
“Omwimererri oyo akabherekera abhasiire bhansi bho omwame waache, omwe omwe. Akamubhoori wa ghwansa, ‘Esiire yaacho ko omokoro waane n-irenge?’
Akamugharokeri akabhughaa, ‘Esiire yaane, n-amabhiibha righana gha amaghuta ghe emiseituuni.’ Omwimererri akamubhoorra akabhugha, ‘Ghegha ekarataasi eno ye esiire yaacho, Ikara hano, uhonchore nguru, wandeke mirongo etaano.’
Kumaruho akabhoori omosiire wonde akabhughaa, ‘Na iye, esiire yaacho n-irenge?’ Akamugharokeri, ‘Amaghonera righana ghe engano.’ Omwimererri akamubhoorra akabhugha, ‘Ghegha ekarataasi eno ye esiire yaacho, wandeke mirongo enaane.’
“Hano omwame waache oghuure amangʼana ghayo, akamokumi omwimererri oyo atare omuheene ko obhungʼaini bhooche bhuno akorre. Gho kubha, abhanto bha mo ense eno, mbaghoote obhungʼaini, enkaagha eno bhaghusakerani abheene ku bheene, ku amangʼana gha monse muno, ghukera abhanto bha Ghiteema.
Naane ndabhabhoorra mwikorre obhusaani ko ebhinto bhino mughoote monse muno, korri enkaagha eno moghuserru, mughaghanibhu mo obhuhoru bhwa amakora ghansi.
“Omonto omuheene ku amangʼana amasuuhu, no-omuheene kuru ku amangʼana amakoro. Kee hayo hayo, omonto ono atare omuheene ku amangʼana amasuuhu, taakubha omuheene kuru ku amangʼana amakoro.
Uraabhone mutaabhaire abhanto abhaheene ko ebhinto bhe monse muno, ne-wuuye akubhaha ebhinto bhyo obhuheene bhe mwisaaro!
Uraabhone mutaabhaire abhaheene gho okwimererra ebhinto bhya abhande, ne-wuuye akubhaha ebhinto bheenyu abheene!
“Tareho omubhaghasi ono aghutora ghukorra emeremo abhatemi bhabhere. Hano aghukora kee hayo, araregha omwe, arasaigha owonde. Hande araghootane no omwe, kumaruho arasere owonde. Kee hayo hayo na inyu mutoghutora ghukorra emeremo obhotuni bhwe ebhinto hamwe no ghukorra Ghiteema emeremo!”
Enkaagha eno Amabharisaayo, bhooghuure amangʼana gha Yeesu ghayo, bhakamusera, gho okubha mbasaighire bhukongʼu chembiri.
Yeesu akabhabhoorra akabhughaa, “Inyu, muraikori kubha mughoote obhoronge mbere ya abhanto. Ghasi bhoono, Ghiteema namanyire amangʼana ghano ghaani mometema gheenyu. Gho kubha, amangʼana ghano abhanto bhakurora na-amachomu bhukongʼu haare ebhu, ghayo neghu amanyenyeeri haare Ghiteema!”
“Amaragherri gha Musa, na amaandeko gha abharooti, bhyakangatire abhanto kohika enkaagha ya Yohana Omubhaatiisi. Ghokoru enkaagha eyo, Amangʼana Amachomu gho Obhukama bho Ghiteema gharareghanibhu, na abhanto bhansi bharasighinyeribhu kubha bhasohe muyo.
Ghasi bhoono, n-oghutobhu risaaro ne ense koruho, ghukera akangʼoore akasuuhu ka Amaragherri gha Musa ghusangoribhu.
“Omosubhe, ono aaghotyambi mughaache kumaruho ateta owonde, oyo n-obhotwari aghukora. No omosubhe ono aghuteta omughaikoro ono aheebhiru na mosubhe waache, oyo wunsi n-obhotwari aghukora.”
Yeesu akabharengeri ekihekaani akabhughaa, “Aareho omwame omwe, ono aare kuraaghera bhwaheene chensiko chinsi. Aare ghuswaara chingebho chinchomu che erangi ya sambarau, chino chaare che gharama.
Mokehita kyo omwame oyo, aareho omutobhu omwe, ono aare kubherekeru Rasaaro. Rasaaro oyo, aare aghoote ebhetonda omobhere omoghima,
kuru chiseese, chaare ghuucha kumensa ebhetonda bheeche. Rasaaro nkwighombu aare kuru kori amasaaghi ghe ebhyakori ghano ghaare ghutoonya koru ko emeesa yo omwame oyo, gho okubha naarambokire.
“Kumaruho, omutobhu oyo Rasaaro aghaku. Maraika bhakamohira mwisaaro, haghuhe na Ibhurahimu. Omwame oyo wunsi aghaku, akaryeku.
Omwame oyo, akabha aranyanka bhukongʼu Nyaari. Hano akugharamera ighoro, akarora Ibhurahimu kure, na Rasaaro aani haghuhe nawe.
Akabherekera ko riiraka rikoro, ‘Taata Ibhurahimu, tanyaabhera! Ndanyanka bhukongʼu momorro muno! Utatoma Rasaaro aache, achabhi kuru ensonge ye ekeera gheeche mumanche, aghatoonyi ko ororeme roone korri romitite.’
“Ghasi bhoono, Ibhurahimu akamugharokeri akabhughaa, ‘Omoona waane, ohiite kubha waabhwine amangʼana amachomu ko obhuhoru bhoocho, na Rasaaro, naabhwine amasineenu. Ghasi bhoono, ewe hano aani araghambisanibhu, na iye uranyanka.
Hamwe na ghayo, haare itu eno na inyu eyo, Ghiteema atoorre rirooma rikoro, korri omonto ataghaatamboka ghuucha haare inyu, hande koru haare inyu ghuucha haare itu.’
“Omwame oyo akabhoorra Ibhurahimu akabhugha, ‘Mbe taata, ndaghusabha utome Rasaaro aghende ka o taata, korri aseghani bhamura bhaito bhataano, bhataghaacha ghuucha ahase hano he enyanko endoro.’

Ghasi bhoono, Ibhurahimu akamugharokeri akabhughaa, ‘Abhaana bhaanyu, mbaghoote amaandeko ghano ghaandekiru na Musa na abharooti. Bhategherre ghayo!’
“Omwame oyo akamugharokeri, ‘Hasehe, taata Ibhurahimu! Ghasi bhoono, omonto arabhe aruure eno ku abhaku abhahekeere, hayo mbaraatiite ebhibhe bheebho.’
“Ibhurahimu akamugharokeri akabhughaa, ‘Uraabhone abhaana bhaanyu bhayo, bhatakooghu ghano ghaandekiru na Musa na abharooti, kuru omonto araryoke koru kubhaku bhatakooghu he.’”
Yeesu akabhoorra abheegha bhaache akabhughaa, “Amacharibhu ghano ghakugheri abhanto bhakore ebhibhe, gharabhaho enkaagha yinsi. Ghasi bhoono, haaho yaache omosemori wa amacharibhu ghayo!
Yaare kubha bhwaheene omonto oyo abhoheru oroghena mwighoti reeche, kumaruho arekeru monyancha, ghasi bhoono atakaagheri omwe waabho wo obhwitabherri obhosuuhu akore ebhibhe!
Ko riyo, mwiyangarre mutaghaacha ghukora kee hayo! “Hano mughendi waacho akoghusarri, omuseghani, uraabhone amasire obhusari bhooche, omwabhere.
Kuru uraabhone araghusarri hari mohungate ko orosiko romwe, ne enkaagha yinsi aragharoka waacho araghusabha, ‘omwabhere,’ mwabhera!”
Neho abhatomu bha Yeesu bhaamubhooriire bhakabhughaa, “Omutemi, otwengererri obhwitabherri bhwitu!”
Akabhagharokeri akabhughaa, “Uraabhone mwakabhaire no obhwitabherri obhosuuhu ghote aghatetere ke eharataari, mwarekubhoorra omote ghuno gho omoko aghoo, ‘Iheka hano ughende wemibhu monyancha!’ Naghu ghwarekubhooghu.”
“Tobhughe omwe waanyu aghoote omubhaghasi ono akurema hande arariisi amangʼondi. Hano omubhaghasi oyo akugharoka ka, omutemi waache aramubhoorra abhughee, ‘Wuuche wikare hano uraaghere’?
Hasehe! Takomubhoorra kee hayo. Ghasi bhoono, aramubhoorra abhughee, ‘Nkoorra ebhyakori ndaaghere, ghwiki useemi kumbaghasi enkaagha eno kwenda kuraaghera no okonyo. Neho na iye uraaghere no okonyo.’
Bhoono, arakumi omubhaghasi oyo, gho okubha naakorre ghano atomiru ghukora? Hasehe!
“Kee hayo hayo na inyu, hano mokumara ghukora ghansi ghano mubhooriru na Ghiteema, mobhughe aghoo, ‘Itu n-abhabhaghasi n-ighoo tooni. Tukorre ghano toghotunu ghukora.’”
Enkaagha eyo Yeesu aare araghi Yerusareemu, akahetera mochimbagho cho omukowa gho Samaariya, na gho Ghariraaya.
Hano aasohire moghechichi kemwe, aghasikana na abhaghenge ikomi. Abhaghenge bhayo, bhaare bhaimeeriire kure na Yeesu.
Bhakaghamba ko riiraka rikoro bhakabhughaa, “Yeesu, Omutemi waito, otwabhere!”
Hano Yeesu abharooche, akabhabhoorra, “Mughende mwiyereki ku abhasengeri kubha muhorre.” Hano bhaare monchera bharaghi, bhakarabhibhu.
Omughenge omwe, hano aarooche kubha nahorre, hari remwe akahonchoka haare Yeesu, eno araitumi Ghiteema ko riiraka rikoro.
Hano aahikire haare Yeesu, akairekera kebhumari, kumaghoro gha Yeesu, akamokumi. No omonto oyo, aare Omusamaariya.
Yeesu akabhoori akabhughaa, “Bhatarabhibhu bhansi ikomi? Bhoono abhande kenda mooke bhaani?
Ebhu bhatagharokire ghwitumi Ghiteema! N-omugheni ono omwene newe agharokire?”
Yeesu akamubhoorra akabhughaa, “Imerra, ughende echaacho, kino kigherri uhorre n-obhwitabherri bhoocho.”
Orosiko romwe, Amabharisaayo bhakabhoorri Yeesu bhakabhughaa, “Obhukama bho Ghiteema, bhuraacha ruuhe?” Yeesu akabhagharokeri akabhughaa, “Oghuucha ko Obhukama bho Ghiteema, tare eghento ghyo kuroherra na amaiso.
Abhanto bhataghutora kobhugha aghoo, ‘Mutarigheeri! Mbobhuno hano!’ Hande, ‘Mutarigheeri! Mbobhoore haare bhamure!’ Mutegheerre mooghu, Obhukama bho Ghiteema morense yaanyu bhooni.”
Kumaruho, Yeesu akabhoorra abheegha bhaache akabhughaa, “Ghochensiko chino cheghuucha, murabha muraighombu kurora kuru orosiko romwe rwo Omoona wo Omonto ghasi bhoono mutaakorurora.
Abhanto barabha bharabhabhoorra bharabhughaa, ‘Mutarigheeri! Ngore haare!’ Hande ‘Mutarigheeri! Ngono hano!’ Ghasi bhoono abhanto bhayo, mutakaabharyererra.
Mbaabhooriire ghayo gho okubha, enkaagha eno nguucha eni Omoona wo Omonto, ndaacha kyo okubhari kwe enkobha, remwe ighoo irarabhi chimbareka chinsi cha mwisaaro.
Ghasi bhoono singata, ninga Omoona wo Omonto mbone enyanko eyaaru, ghwiki naangu na abhanto bho orwibhoro runo.
“Ke haare yaare gho chensiko cha Nuhu, nighoo ekubha gho enkaagha yo kugharoka ko Omoona wo Omonto.
Enkaagha ya Nuhu, abhanto na-amangʼana ghaabho ghabhatoniri. Bhaare kuraaghera no okonyo, bharateta no oghutetu, kohika orosiko roore hano Nuhu aasohire mosafina. Ehooro ighaacha ikabhasiki bhansi.
“Kuru gho enkaagha ya Ruutu amangʼana ghaare kee hayo hayo. Abhanto bhaare kuraaghera no okonyo, bharaghora no kughori, bhararema no kwemi, kuru bharaabheka.
Ghasi bhoono, orosiko runo Ruutu aaruure momoghi gho Sotoma, omorro omororo ghughasekera kye embura koru mwisaaro, ghukabhasiki bhansi.
“N-ke hayo ekubha ko orosiko ro kuhonyoru ko eni Omoona wo Omonto.
Orosiko ruyo, omonto ono aani ighoro ye rirongo rye enyumba yaache, ne ebhinto bheeche bheemu monyumba, ataghaseekera kobhighegha, ghasi bhoono kino arakore no-okoryera. No omonto ono aani moghondo, atakaagharoka ka kughegha ghinsighinsi, ghasi aryere.
Mohiite ghaare ghabhwine mukaa Ruutu!
Omonto wunsiwunsi ono aghotuna kurenda obhuhoru bhooche, newe akobhutabhuta. Na wunsiwunsi ono akobhutabhuta, newe akobhurenda.
“Ndabhabhoorra aghoo, obhotiko bho orosiko ruyo, abhanto bhabhere bharabha bhamisiri obhorre bhomwe. Omwe aragheghu na Ghiteema no owonde aratighu hayo.
Orosiko ruyo, abhaghaikoro bhabhere bharabha bharasi hamwe. Omwe aragheghu na Ghiteema no owonde aratighu” [
Abhanto bhabhere bharabha bharakora emeremo komoghondo, omwe aragheghu na Ghiteema no owonde aratighu hayo.]”
Abheegha bhaache bhakamubhoori bhakabhughaa, “Omutemi waio, ghayo mooke ghaghukorru?” Akabhagharokeri akabhughaa, “Ahase hano haghoote ebheghuusi, neho amatoonyi ghaghwikomani.”
Yeesu akarengeri abheegha bhaache ekihekaani kino, kubheereki kubha iratunu bhaghenderri ghusaasaama Ghiteema chensiko chinsi, bhataghaaku emetema.
Akabhabhoorra akabhughaa, “Aareho omorwechi we ebhiina omwe, momoghi nyabhurebhe. Omorwechi oyo, ataare ghusooka Ghiteema, ghwiki tatoniribhu na omonto.
Momoghi ghuyo, aareho omosino omwe. Omosino oyo aare kugheera omorwechi oyo singerere komusaasaama aramubhoorra, ‘Ndasabha untoorri mbone obhoronge bhoone ko omobhisa waane.’
“Gho enkaagha entambe, omorwechi oyo naangire komutoorri omosino oyo. Ghasi bhoono enkaagha ikahika, akaighambera mometema ghooche akabhughaa, ‘Gho okubhakuru Ghiteema tenkomusooka, hande tintoniribhu na omonto,
ghasi bhoono, gho okubha omosino ono aranyanki nyanki bhukongʼu, bhoono ndamuha obhoronge bhooche, korri atakaannyora!’ ”
Kumaruho, Omutemi Yeesu akabhabhoorra akabhughaa, “Mutegheerre ghote omorwechi omosineenu oyo aaghambire!
Ko riyo mumanye aghoo, Ghiteema arakorra bhwaheene abhoohoru bhaache, bhano bhakomusengera obhotiko no omwise! Takugheechera kubhatoorri.
Ndabhabhoorra aghoo, arabhaha obhoronge bhoobho bhongo. Ghasi bhoono, enkaagha eno eni Omoona wo Omonto nkugharoka monse, ndabhona abhanto bhakeere bhaghoote obhwitabherri?”
Yeesu akabharengeri ekihekaani kino, Abhanto bhano bhakwirora kubha, nebhu bhaani obhoronge mbere ya Ghiteema, na hano bharasera abhande. Akabhughaa,
“Bhaareho abhanto bhabhere, bhano bhaatirre koghi ahase ho oghusengera Omutemi Ghiteema, ghusaasaama Ghiteema. Omwe aare Omubharisaayo, no owonde aare omughooti we righooti.
“Hano bhaahikire, Omubharisaayo oyo akaimerra, aghasaasaama momotema ghooche arabhughaa, ‘Ndaghokumi Ghiteema, gho okubha eni ntare omosineenu kya abhanto abhande, abhaibhi, abharongo, na abhatwari, hande kyo omughooti we righooti ono!
Eni ndaikubheri ebhyakori hari kabhere ko ewiiki, na ndaruusi ekirengero kemwe kye ebhirengero ikomi kye ebhinto bheene.’
“Ghasi bhoono omughooti we righooti oyo, ewe akaimerra kure, kuru tatunire korigheeri mwisaaro. Ghasi akabha araitematema koghekubha gheeche gho okubhaabhayera akabhughaa, ‘Ghiteema, onyaabhere, eni we ebhibhe!’ ”
Neho Yeesu engereriri akabhughaa, “Ndabhabhoorra aghoo, omughooti we righooti oyo, naagharokire ka, amarre kwaabheru na Ghiteema ebhibhe bheeche. Ghasi bhoono Omubharisaayo woore taabhiiru he! Omonto wunsiwunsi ono akwighegha, Ghiteema aramosuuhi. No omonto wunsiwunsi ono aghwisuuhi, Ghiteema aramughegheri.”
Mbe abhanto bhakareetera Yeesu ebhengʼwerre, korri abhitoorre amabhoko ghaache abhinooke. Enkaagha abheegha bhaache bhaarooche kee hayo, bhakahamera abhaibhori bhayo.
Ghasi bhoono, Yeesu akabherekera abhaana bhayo, gho kubhoorra abheegha bhaache arabhughaa, “Motighe abhaana abhasuuhu bhaache haare eni. Kuru mutakabhahocherra, gho okubha, Obhukama bho Ghiteema, mbwa-abhanto kee bhano.
Ndabhabhoorra ghano ghaani maheene, omonto wunsiwunsi ono ataghwitabherri Obhukama bho Ghiteema kyo omoona omosuuhu, oyo taaghutora ghusoha.”
Aareho omubhaahi omwe, uno aabhoorri Yeesu akabhughaa, “Omweghi omuchomu, nke ndaakore, korri mbone obhuhoru bhwa amakora ghansi?”
Yeesu akamugharokeri akabhughaa, “Ake uramberekera omuchomu? Tareho omonto omuchomu, ghasi Ghiteema omwene!
Ndora numanyire bhwaheene amaragherri gha Ghiteema, ‘Utaghatwara, Utaghaita omonto, Utakaibha, Utakaimererra obhurongo, Usooke isawaanyu na nyakuwaanyu’”
Omubhaahi oyo, akamugharokeri akabhughaa, “Amaragherri ghansi ghayo, niingaghotire koru obhoona bhoone.”
Hano Yeesu oghuure ghayo, akamubhoorra akabhughaa, “Usohiiru ne engʼana emwe. Nooghi ughori ebhinto bhinsi bhino ughoote, chembiri chino okubhona, ochetweni abhatobhu, neho okubha witoorire ekeghuku mwisaaro. Kumaruho wuuche, untambane.”
Hano omubhaahi oyo, oghuure ghayo, akabhaabhayera bhukongʼu, gho okubha aare omwame bhukongʼu.
Hano Yeesu, aamorooche ghote abhaabhayire, akaghamba akabhughaa, “Ne-engʼana enkongʼu abhaame, ghusoha mo Obhukama bho Ghiteema!
Ne-engʼana entobhu, engamia kuheta mwibhanga re esindani, ghukera omwame ghusoha mo Obhukama bho Ghiteema!”
Hano abheegha bhoghuure ghayo, bhakamubhoori bhakabhughaa, “Ne-wuuye bhoono, ono akunaghi ghutooribhu?”
Yeesu akabhabhoorra akabhughaa, “Amangʼana ghano abhanto bhatamiru, Ghiteema nkunaghi aani.”
Hayo, Peetero akabhoorra Yeesu akabhughaa, “Righeeri itu, totighire ebhinto bhiitu bhinsi, toghutambaine!”
Yeesu akabhagharokeri akabhughaa, “Ndabhabhoorra obhuheene, omonto wunsiwunsi ono atighire enyumba yaache, mughaache, bhamura bhaache, abhaibhori bhaache, hande abhaana bhaache, gho okugheri ko Obhukama bho Ghiteema,
obhuheene arabhona amaaru bhukongʼu ghukera bhino atighire, akeere aani mo ense eno. Ghwiki, arabhona obhuhoru bhwa amakora ghansi monse eno eghuucha.”
Yeesu akaghegha abheegha bhaache ikomi na bhabhere rubhareka, akabhabhoorra akabhughaa, “Mutegheerre! Turatiira koghi Yerusareemu. Na hayo, ghansi ghano abharooti bhaandekire ighoro ya eni Omoona wo Omonto, gharahekerana.
Ndahiru ku bhano bhatare Abhayahudi, bhansere, bhantoke no ghutwera amate.
Ghwiki, bharantema emicharichi no okonyita, ghasi bhoono orosiko ro ghatato, ndaryoka.”
Amangʼana ghano Yeesu aghambire, abheegha bhaache bhataaghamanyire, gho okubha mbaare bhabhisiru amangʼana ghayo. Kuru bhataamanyire ghano aare kughambera.
Hano Yeesu ahikire haghuhe no omoghi gho Yeriko, akabhona omohukuru omwe, aikaire rubhareka rwe enchera, arasabhasabha.
Enkaagha eno omohukuru oyo oghuure eghekomo kya abhanto bharaheta hayo, akabhoori, “N-ke keeni eyo?”
Bhakamugharokeri bhakabhughaa, “Yeesu wa Naasareeti newe akuheta.”
Omohukuru oyo akaghamba ko riiraka rikoro akabhughaa, “Yeesu, Omoona wa Daudi, utaanyaabhera!”
Abhanto bhano bhaare bhatangoriire morughendo ruyo, bhakamuhamera korri akire. Ghasi bhoono ewe, aghaikongʼi kubherekera gho chenguru, “Omoona wa Daudi, utaanyaabhera!”
Yeesu akaimerra, akabhugha omohukuru oyo ahiru haare ewe. Hano omohukuru oyo amwisokerire, Yeesu akamubhoori akabhughaa,
“N-ke oghotuna ngukorre?” Akamugharokeri akabhughaa, “Omutemi, ndasabha nnaghi kurora.”
Yeesu akamubhoorra akabhughaa, “Urore! Kino kigherri uhorre n-obhwitabherri bhoocho.”
Enkaagha eyo eyo omohukuru akarora, aghatambana Yeesu, eno araitumi Ghiteema. Abhanto bhansi, hano bhaarooche ghayo, nabhu bhaghaitumi Ghiteema.
Hano Yeesu aasohire momoghi gho Yeriko, akaheta ghatighati yo omoghi ghuyo araghi Yerusareemu.
Momoghi ghuyo, aareho omonto omwe ono aare kubherekeru Sakaayo. Oyo newe aare omokoro wa abhaghooti bhe righooti, ghwiki n-omwame aare.
Aare kwighombu kurora Yeesu bhwe aani. Ghasi bhoono tanaghiri komurora, ghokugheri kwe eghekomo eghekoro kya abhanto kino kyaareho, na ghote aare omoghuhe.
Ke hayo akaryera engirimanta, aghatangorra mbere ye eghekomo kiyo kya abhanto, akariina ko omoko, korri hano Yeesu akuheta gho enchera eyo amurore.
Hano Yeesu aahikire ko omoko hayo, akarigheeri ighoro yo omote ghuyo, akamubhoorra akabhughaa, “Sakaayo, sekera bhongobhongo! Reero ndatunu nibhe omugheni waacho ka.”
Bhongo bhongo Sakaayo aghasekera, akaghaghaani Yeesu waache ko ghuchomeru.
Hano abhanto bhansi bhaarooche ghayo, bhaghasimi kongʼunya, bharabhughaa, “Ake aghiire kuraaghera komoghi gho we ebhibhe!”
Ghasi bhoono, Sakaayo akaimerra, akabhoorra Omutemi Yeesu akabhughaa, “Tegherra, Omutemi! Bhoono, ritingita rye ebhinto bheene ndabhaha abhatobhu. Na uraabhone nenduusiri omonto wunsiwunsi gho komungʼaachera, ndamuhonchokeri hari kane ya keere namoruusiri.”
Yeesu akamubhoorra akabhughaa, “Obhutoori bhubhahekeere reero eno, iye na abhanto bhe nyumba yaacho, gho okubha omonto ono, wunsi we ekehita ke Ibhurahimu.
Gho okubhaeni Omoona wo Omonto niichire ghotuna no oghutoori abhanto bhano bhasirre.”
Hano Yeesu aare haghuhe kohika Yerusareemu, abhanto bhano bhaare komutegherra, bhaare kumanya aghoo, Obhukama bho Ghiteema bhuraacha hari remwe. Ko riyo Yeesu akabharengeri ekihekaani akabhughaa, “Aareho omonto omwe we ekehita ke eghikama. Omonto oyo, naatanwerre koghi ekyaro ghe kure, korri ahaabhu obhutemi, agharoke kubhaaha ekyaro gheeche.

“Hano aare akeere ghutanora koghi orughendo ruyo, akabhabherekera abhabhaghasi bhaache ikomi, akabhaha chembiri echaaru ke omwe omwe, akabhabhoorra akabhughaa, ‘Mukore orutani ne chembiri chino mbahaire kohika enkaagha eno nkugharoka.’
Ghasi bhoono omonto oyo, naareghiru bhukongʼu na abhanto bhe ekyaro gheeche. Neho bhatomire abhanto bhahire amangʼana aghoo, ‘Tutaakwenda omonto ono abhe omutemi waito!’
Gho okubhabhaakorre ke hayo, ghasi omonto oyo naahaabhiru obhukama. Hano aagharokire, akabherekera abhabhaghasi bhaache bhaare ateghiire chembiri, kuru bhamubhoorre chiwaara chino bhaabwiine.
“Omubhaghasi wa mbere aghaacha, akamubhoorra, ‘Omutemi, gho chembiri ikomi cheere wanteghiire, nche-chino, ghwiki mbwine ewaara hari ikomi gho chiyo.’
Omutemi oyo akamugharokeri akabhughaa, ‘Omubhaghasi waane omuheene, ukorre bhwaheene! Gho okubhaubhaire omuheene ko engʼana ensuuhu bhukongʼu, ndakuha amanagha gho obhubhaahi ighoro ye emeghi ikomi.’
“Omubhaghasi wa kabhere wunsi aghaacha, akamubhoorra, ‘Omutemi, korwera gho chembiri chino wanteghiire, mbwine ewaara hari ghataano yaache.’
Omutemi oyo akamugharokeri akabhughaa, ‘Na iye, ndakuha amanagha gho okubhaaha emeghi etaano.’
“Omubhaghasi wa ghatato aghaacha akabhughaa, ‘Omutemi, chembiri chaacho chino wanteghiire nche-chino hano. Naare nchebhisire mo eghitambaara, korri chitaghasira.
Naakorre kee hayo gho okubha ndaghotiina. Iye n-omonto omobhe wooni, Uraghegha eghento kino utatoorre, na uraghesa kino utemiiri.’
“Omutemi oyo akamubhoorra ighoo, ‘Iye omubhaghasi omobhe wooni! Bhoono ndaghukengera ekiina ku amangʼana ghaacho omwene ghayo ughambire. Ukaamanya umanyire kubha eni neeni omonto omobhe bhukongʼu, ndaghegha eghento haare ntatoorre, na ndaghesa kino ntemiri.
Uraabhone nighoo neeni, bhoono ghoke utambechiiri chembiri chaane mo bhenki, korri hano nguucha nchigheghe hamwe ne chiwaara?’
“Neho omutemi oyo, abhabhooriire abhanto bhano bhaare bhaimeeriire haghuhe hayo akabhughaa, ‘Momoruusi chembiri chiyo aghoote, momuhe ono aabhwine chiwaara ikomi.’
Bhakamugharokeri bhakabhughaa, ‘Omutemi, aka, Ndorra ono amarekubhona chiwaara ikomi!’
“Akabhabhoorra akabhughaa, ‘Ndabhabhoorra kubha, omonto wunsiwunsi ono aghukora emeremo bhwaheene ghino aghoote, arengeribhu eghende. Ghasi bhoono, omonto ono ataghukora bhwaheene emeremo ghino aghoote, kuru ebhesuuhu bheere aghoote ararusibhu.
Ghasi bhoono abhabhisa bhaane, bhano bhatarekwenda eni nibhe omutemi waabho, mubhareete hano mbere yaane, korri mubhaite!’”
Hano Yeesu amarre kughamba ghayo, akaghenderri no orughendo rooche ro koghi Yerusareemu. Aghakangata abhanto bhayo aare nabhu.
Hano aare haghuhe ne ebhechichi bhe Bhetibhaghe na Bhetania, korukereghe runo rwabherekiiru rwe Emiseituuni, aghatoma abheegha bhaache bhabhere.
Akabhabhoorra akabhughaa, “Mughende mo eghechichi kino keeni mbere yaanyu. Na hano moghusoha mo eghechichi kiyo, murabhona ekeheeri kye entikere kibhohirru kino ghitamaraghesimi kughegha omonto. Moghitanchore, mokindeetere hano.
Hano omonto akubhabhoorri abhughee, ‘Ngooke moghoghitanchora?’ Momugharokeri mobhughee, ‘Omutemi araghetuna.’ ”
Neho, abheegha bhayo bhaaghiire, bhakabhona ghansi ghaare, ghote Yeesu aare abhabhooriire.
Hano bhaare ghutanchora ekeheeri kiyo kye entikere, neho abheene ekeheeri abhabhoori, “Ngooke moghutanchora ekeheeri kiyo?”
Bhakamugharokeri bhakabhughaa, “Omutemi araghetuna.”
Neho bhakigheghire no ghokihererra Yeesu ekeheeri kiyo kye entikere, bhakaari chingebho chaabho gho ekeheeri kiyo, kumara bhakarini Yeesu gho ekimori kiyo.
Enkaagha eno Yeesu aare araghi, abhanto mbaare kwaari chingebho chaabho monchera ino aare kuheta.
Ne enkaagha eno ahikire haghuhe na ahase hano haghoote ekingʼaraaro kyo orukereghe rwe emiseituuni, eghekomo kya abheegha bhaache bhansi, bhaghasimi ghokumi Ghiteema ko amachomeru, ighoro ya amakono ghansi ghano bhaarooche.
Bharaghamba bharabhughaa, “Anooku Omukama ono aghuucha ko eriina ryo Omutemi Ghiteema! Habhe no omurembe haare Ghiteema na abhanto bhaache. Na aitumibhu Ghiteema ono aani ighoro ya bhinsi.”
Mo eghekomo kiyo kya abhanto, nemubhaare Amabharisaayo. Bhakabhoorra Yeesu, bhakabhughaa, “Omweghi, taseghani abheegha bhaacho bhatighe kughamba kee hayo!”
Yeesu akabhagharokeri akabhughaa, “Ndabhabhoorra ighoo, uraabhone bhano bharakira, amaghena gharatiirri riraka!”
Hano Yeesu ahekerre omoghi gho Yerusareemu no okoghurorra, aghasimi koghukoorra.
Akaghughambera akabhughaa, “Sungu wakamanyire enchera yo kureeta omurembe! Ghasi bhoono nebhisiru waacho.
Gho chinkaagha chino cheghuucha, abhabhisa bhaanyu bharatubhaghera orubhagho orukongʼu, korri bhabhaitani koru chibhareka chinsi.
Hayo neho inyu moghosikibhu, hamwe na abhaana bhaanyu bhansi. Ritareho righena rino reghutama reeni ighoro ye erende, omoghi ghuno ghurahanyooru, gho okubha mutamanyire enkaagha eno Ghiteema aichire kubhatoori.”
Neho Yeesu asohire ahase ho oghusengera Omutemi Ghiteema, aghasimi kotyambi abhanto bhano bhaare bharaghori ebhinto muyo.
Akabhabhoorra akabhughaa, “Yandekiru mu Amaandeko Amahoreeru gha Ghiteema, ‘Enyumba yaane, irabha enyumba ya amasabhi.’ Ghasi inyu, muraikora kubha ehunguru ya abhasara!’”
Yeesu akabha areeghi abhanto mu ahase ho oghusengera Omutemi Ghiteema. Abhakoro bha abhasengeri, hamwe na abheeghi bha amaragherri gha Musa na abhagharuka bha Abhayahudi, bhakabha bharatuna enchera yo komwita.
Ghasi bhoono bhatabhwine omweya, gho okubha abhanto mbaamwichoriire, bharamutegherra.
Orosiko romwe, Yeesu aare ahase ho oghusengera Omutemi Ghiteema, areeghi abhanto, no kubhareghaneri Amangʼana Amachomu gha Ghiteema. Abhakoro bha abhasengeri, abheeghi bha amaragherri, na abhagharuka bha Abhayahudi bhakamwichera.
Bhakamubhoori bhakabhughaa, “Otubhoorre, amangʼana ghano oghukora, uraghakora ku amanagha gho obhubhaahi ke? Ne-wuuye akuhaire amanagha ghayo?”
Yeesu akabhagharokeri akabhughaa, “Naane mbabhoori, mumboorre,
Kanaa, amanagha gha Yohana gho okubhaatiisi abhanto, hayi gharweriire? Ngarweriire o Ghiteema ghasi ngarweriire kubhanto?”
Neho, bhaasimiri kubhoorani abheene ku bheene bharabhughaa, “Turaamugharokeri kubha, ngaaruure haare Ghiteema, aratubhoorra abhughee, ‘Ngooke! Mutamwitabheriiri?’
Na hano turaamubhoorre kubha amanagha ghano aghoote ghakarweera kubhanto, nangatutemu amaghena na abhanto bhano bhaani hano, gho okubha mbaakumiri aghoo, Yohana n-omurooti aare.”
Neho, bhaamugharokiiri, bharabhughaa, “Tutamanyire hai ghaarweriire.”
Yeesu wunsi akabhagharokeri akabhughaa, “Kuru eni, tenkubhabhoorra he ndakora amangʼana ghano ku amanagha gho obhubhaahi bho wuuye.”
Yeesu akarengeri abhanto ekihekaani akabhughaa, “Aareho omonto omwe. Omonto oyo aakeemi emisabhiibhu komoghondo ghooche, akaghukodisha ku abharemi. Kumaruho, akaghi orughendo mo ekyaro ghe kure, aghaikara eyo chensiko echaaru.
Hano enkaagha yo kughesa yaahikire, aghatoma omubhaghasi waache ku abharemi bhayo, korri bhamotweni omotweeno. Ghasi bhoono, enkaagha eno omubhaghasi oyo aahikire ku abharemi bhayo, bhakamutema bhukongʼu, bhakamotyambi amabhoko machwe.
“Omwene moghondo, aghatoma omubhaghasi waache owonde. Ghasi bhoono wunsi bhakamutema no okomusookeeri, kumara bhakamotyambi amabhoko machwe.
Ghwiki aghatoma omubhaghasi wa ghatato, oyo wunsi bhakamunyahaara bhukongʼu, bhakamutabhuta kibhara.
“Neho omwene moghondo oyo, aghaitegherra ighoo, ‘Bhoono, nkore bhwe? Bhoono, mutome omoona waane omusaighi! Ewe bharamusooka.’
Ghasi bhoono, hano abharemi bhayo bhaarooche omoona oyo, bhakabhoorani abheene ko abheene, ighoo, ‘Ono newe akughabha ebhinto bhe isawaabho. Tomwite, korri eghabho yaache eno ibhe eyiitu.’
Neho, bhamorichokiri kibhara yo omoghondo, bhakamwita.” Neho Yeesu aabhoorri abhanto bhayo bhaare komutegherra akabhughaa, “Bhoono, omwene omoghondo oyo mbwe arabhakore abharemi bhayo?
Omwene omoghondo araacha no kubhaita bhansi, no omoghondo ghuyo, akodishere abhande!” Abhanto bhano bhoghuure amangʼana ghayo bhakabhughaa, “Ghayo ghahombere kure!”
Yeesu akabhamoghorra, akabhabhoori akabhughaa, “Bhoono mumboorre obhumanyi bhwa Amaandeko ghano. ‘Righena rino abhaabheki bhangire, neryu ribhaire righena rikoro re ghokoona yo omosingi’
“Omonto wunsiwunsi araaghwere righena riyo, araghechoka ghechoka ebhetenetene, na hano righena riyo riraaghwere omonto, riramughochaghocha.”
Abheeghi bha amaragherri gha Musa, na abhakoro bha abhasengeri, bhakamanya kubha ekihekaani kiyo, nebhu ahekaaniiri. Bhoono bhaghatuna komughoota hayo hayo, ghasi bhoono mbaatiinire abhanto.
Ko riyo, abhakoro bha Abhayahudi bhayo, bhakabha bharaghonyera Yeesu korri bhamughoote. Neho, bhatomire abhanto, bhaghende haare Yeesu bhaitami ghote n-ambanto abhaheene. Ghasi bhoono bhatune enchera yo kughoota Yeesu ku amangʼana ghaache, bhamohire ko omubhaahi we Ekerumi.
Neho, abhanto bhayo bhabhoori Yeesu bhakabhughaa, “Omweghi, ntumanyire kubha uraghamba no okweeghi amangʼana gho obhuheene. Iye tokoobhoha echeo kyo omonto, ghasi n-obhuheene bhwa amangʼana gha Ghiteema neghu okweeghi abhanto.
Tubhoorra ambe, amaragherri ghiitu gharaitabherri kureha righooti o Kaisari, ghasi kwanga ghaani?”
Ghasi bhoono, Yeesu akangʼura obhwitaami bhoobho, akabhabhoorra akabhughaa,
“Monyereki etinaari. Hano bhamwerekiri edinaari eyo, akabhabhoori akabhughaa, obhosho ne eriina rino reeni kotinaari iyo mbe-wuuye?” Bhakamugharokeri bhakabhughaa, “M-bhe Kaisari.”
Neho Yeesu aabhagharokiiri akabhughaa, “bhe Kaisari, mubhe muramuha Kaisari, na bhe Ghiteema mubhe muramuha Ghiteema.”
Righarokeri riyo re Yeesu, rikabharoghoori bhukongʼu, bhaghakira kiri. Bhaghakeru komughooti kumangʼana ghano abhughire mbere ya abhanto.
Ghwiki bhaareho abhanto bhande bhano bhaare kubherekeru Amasatukaayo. Ebhu bhaare kobhugha ighoo, abhaku bhataakoryoka. Bhakagharoki Yeesu, bhakamubhoori bhakabhughaa,
“Omweghi, Musa aaghatwandekera kubha, uraabhone omonto akuure, na atighire mughaache ataana omoona, ninga mura waabho amughabhe omosino oyo, korri aibhorre abhaana, murra waabho oyo okubhona akuure.
Bhaareho abhamura mohungate. Omutangi aghateta omughaikoro, kumara aghaku ataibhwire nawe omoona.
Murra waabho ono aare komoosera, [akaghabha omosino oyo, nawe ghwiki aghaku ataibhwire nawe omoona.]
Kuru wa ghatato wunsi akamughabha, aghaku ataibhwire nawe. Ikabha kee hayo hayo ku bhansi mohungate. Bhaghaku bhataibhwire nawe omoona.
Kumaruho, omughaikoro oyo wunsi aghaku.
Ghasi bhoono! Urabhone abhaku bhararyoka, omughaikoro oyo, arabha mukaa wuuye? Gho okubhabhansi mohungate, mukaabho aare.”
Yeesu akabhagharokeri akabhughaa, “Abhanto bha mo ense muno bharateta no oghutetu.
Ghasi bhoono, bhano Ghiteema araarore, ngotunu yeeni koryokoru koru mubhaku, no kumenya mo ense ehe, bhayo bhataaghutetana he.
Na bhataghoku ghwiki, bharabha ghote maraika. Bharabha abhaana bha Ghiteema, gho okubha mbaaryokwiru koru mubhaku.
“Kuru Musa naandekire ighoo, bhano bhakuure bhararyoka. Hano aare kughambana na Ghiteema, ko engʼana ye eghisaka kino kyare ghooka omorro, naabhughire agho Omutemi Ghiteema newe Ghiteema wa Ibhurahimu, Ghiteema wa Isaaka, Ghiteema wa Yaakobho.
Haare Ghiteema, bhansi bhatato bhayo bhakeere ghoku nankabha bhakuure. Ghiteema tare Ghiteema wa bhano bhakuure abheene, ghasi n-Giteemi wa abhaku na abhahoru bhansi.”
Hayo neho abheeghi abhande bha amaragherri gha Musa, bhaabhughiree, “Omweghi, uhonchokiiri bhwaheene!”
Korwera enkaagha eyo, bhatatunire ghwiki kubhooribhoori Yeesu amangʼana aghande.
Neho, Yeesu abhabhoori abhanto bhayo bhaare hayo akabhughaa, “Ake abhanto bharabhugha agho, Kirisito arabha Omoona wo omutemi Daudi?
Ghasi bhoono Daudi omwene, naandekire mo eghitabho ke Sabhuri arabhughaa, ‘Omutemi Ghiteema naamubhoriire Omutemi waane, “Wikare orubhareka roone ro bhoryo, ahase hano haghusooku bhukongʼu
okuhekera hano oghutachera harense abhabhisa bhaacho.” ’
“Ghote, Daudi akubherekera Kirisito, Omutemi waache, bhoono bhwe ekubha Kirisito newe Omoona waache?”’
Enkaagha eno abhanto bhaare komutegherra, Yeesu akabhoorra abheegha bhaache akabhughaa,
“Mwiyangarre na abheeghi bha amaragherri gha Musa! Ebhu Mbasaighire kughenda bhaswaare chingancho chintambe, no ghukeeribhu gho chinsoni mometeera. Mbaseghire ghwikara kobhetumbe bhya abhakoro mochenyumba cha Abhayahudi cho oghusaasaameramu Ghiteema, na mochinyangi mbaseghire ghwikara ahase ha abhakangati.
Bhararuusi abhasino ebhinto bheebho bhinsi, bharaikori na-abhanto abhanyooku koghusabha amasabhi amatambe mbere ya abhanto. Abhanto bhayo, Ghiteema arabhakengera ebhiina bhosineenu Bhukongʼu!”
Hano Yeesu aare akeere mo Nyumba ya ahase ho oghusengera Omutemi Ghiteema, akarora abhaame bharatoora chisataaka chaabho moghento ghyo koruuseri chisataaka.
Akarora omosino omwe omutobhu aratoora muyo chitongoro ibhere chensuuhu bhukongʼu.
Neho Yeesu aaghambire akabhughaa, “Ndabhabhoorra obhuheene kubha, omosino omutobhu ono, newe aruusiri bhukongʼu ghukera bhansi.
Ndabhugha kee hayo, gho okubha abhande bhano bhansi, mbaruusiri hasuuhu, he ebhinto bheebho. Ghasi bhoono omosino omutobhu ono, aruusiri bhinsi bhino aare nabhyu.”
Abheegha abhande bha Yeesu, bhaare bharasumacherra ahase ho oghusengera Omutemi Ghiteema, ghote haare habhekiru na amaghena amachomu, haghakonu ne ebhinto bhyo obhughori obhokoro, bhino abhanto bhaaruusiiri Ghiteema. Ghasi Yeesu akabhughaa,
“Ghano ghansi mokurora hano, enkaagha iraacha eno righena riteghusaagha ighoro ye erende. Ghasi ghansi gharahaanyoru!”
Neho abheegha bhayo bhamubhoori bhakabhughaa, “Omweghi, amangʼana ghayo n-duuhe ghakubha? N-kimanyerri ke kino kiratwerekerri kubha haghuhe ghaani ghabhe?”
Akabhagharokeri akabhughaa, “Mwiyangarre, mutaghaacha kungʼainu! Abhanto abhaaru bharaacha ko eriina reene, na bharabhughaa, ‘Neeni kirisito!’ Ghwiki, bharabhughaa, ‘Enkaagha yeere mwabhooriiru, haghuhe yeeni kohika!’ Ghasi mutakabhatambana!
Ghwiki hano mokooghu amangʼana ghe riihe, na ghoghwitana, motighe koobhoha. Ghayo ghansi iratakeru ghakoru ghwansa, ghasi omohiko ghurabha ghukeere.”
Yeesu akaghenderri kubhabhoorra arabhughaa, “Ekyaro kemwe, kiraitana ne ekyaro kende. Obhukama bhomwe bhuraitana no obhukama obhonde.
Bhirabhaho ebherighiti ebhekoro hase hansi, egheecha endoro na amarwire amasineenu gho ghosiki. Ebhimanyerri bhya amakono gho kuroghoori bhirarwera mwisaaro, bhino bhekoobhohi abhanto bhukongʼu.
“Ghasi bhoono, ghayo ghansi hano okubhona ghataamara ghabha, abhanto muraghootu munyankibhu. Bharabhahira ku abhakoro bhe chenyumba cha Abhayahudi cho oghusaasaameramu Ghiteema, kuru bhabhabhohe mokibhohe. Bharabhahira mbere ya abhabhaahi na abhakama gho okubha murantambana.
Hano muraahaabhu omweya gho kughamba, eyo neyu ekubha enkaagha enchomu, yo konyimererra.
“Ke hayo, mutaghaitegherra mometema gheenyu kubha bhwe moghukora korri mwitoori ne ekiina kiyo.
Eni omwene, ndabhaha obhungʼaini na amangʼana gho kughamba, kuru abhabhisa bhaanyu bharatamu kwanga hande kubhanyeera chinkaani.
“Bharabhainaara kuru abhaibhori bhaanyu, bhamura bhaanyu, abhanto bhaanyu, na abhasaani bhaanyu. Bharagheri abhamwe bhaanyu mwitu.
Abhanto bhansi, bharabharegha gho okubha murantambana.
Ghasi bhoono, amangʼana ghayo ghatakubhanyahaara, kuru orotuuki romwe kometwe gheenyu rutaaghosira!
Hano muraaghomerri, muratoori obhuhoru bhoonyu.”
“Hano mokurora omoghi gho Yerusareemu ghunaariibhu na abhasirikare abhaaru, neho mokumanya agho, enkaagha yo kuhaanyoru haghuhe yeeni.
Neho, bhano okubhona bhaani momukowa gho Yuudeya, bharyererre ghochinkereghe. Na bhano okubhona bhaani momoghi gho Yerusareemu, bharumu bhongo. Na bhano bhaani moghondo, bhatakaagharoka momoghi muyo.
Chiyo nechu chensiko chino Ghiteema akurehani esiire, korri amangʼana ghansi ghano ghaandekiru ghahekerane.
Haaho yaabho abhaghaikoro bhano okubhona bharitohire, na bhano bhakughonki gho enkaagha eyo, gho okubha irabhaho enyanko endoro bhukongʼu gho ekyaro ke Isiraeri. Ghwiki Ghiteema arakengera ebhiina abhanto bhe ense yinsi.
Abhanto abhande, bharaitu gho kugheechu ne ekinyamaino. Na abhande, bharaghootu hari remwe, no okohiru mo ebhyaro bhinsi. Na Abhanto bhano bhatare Abhayahudi, bharaacha bhabhaahe gho chenguru omoghi gho Yerusareemu, kohika okuhekeerana kwa abhanto bhayo.”
“Ebhimanyerri bhirabhaho ko ereebha, ko omweri, na gho chinchota. Okuherra no oghusareka kwe enyancha, bhiragheri abhanto bhansi monse, bhabhe ne enyanko endito ne ehaho.
Enkaagha ghayo ghansi, ghaghuucha mo ense, abhanto bharacheecheka ko obhoobha. Bharitengʼera kubhonu na amangʼana amasineenu monse, gho okubha, ereebha, omweri na chinchota bhirasingisibhu.
“Hayo neho abhanto bhakundora eni Omoona wo Omonto, ndaacha neeni ghwisaaro, niina amanagha ne emirengaari emekoro.
Hano ghayo ghaghosimi kohyoka, inyu mughomerri no ghuchomeru. Gho okubhaenkaagha yo ghutongorubhu koonyu, irabha ehikire haghuhe.”
Kumaruho, Yeesu akarengeri abheegha bhaache ekihekaani akabhughaa, “Morighereeri komote gho omotiini, ne emete ghende ghinsi.
Hano mokurora kubha, omote ghosimiri ghusebhoka, hayo neho mokumanya kubha enkaagha ye emaaho ehikire.
“Kee hayo hayo, na hano mokurora ghayo ghasimiri kohyoka, mumanye kubha, Obhukama bho Ghiteema bhohikire haghuhe.
Obhuheene ndabhabhoorra ighoo, orwibhoro runo rutaakuheta ghano ghansi ngambire ghataamara ghahekeerana.
Risaaro ne ense bhiraheta, ghasi Amangʼana ghaane ghataakuheta he.
“Mwiyangarre mutakaaritoheru no omwingʼaho no obhureebhi, ne ehaho yo obhuhoru bhwa amakora ghansi. Hano mutayiyangarre orosiko ro omohiko rurabhabhacha mutamanyire.
Orosiko ruyo, ruraacha hari remwe kubhanto bhansi, monse engima.
Mbe, mwiyangarre enkaagha yinsi! Mughenderri ghusaasaama Ghiteema, korri abhahe amanagha gho kwiheeneri ghayo ghansi ghakohyoka, no kwimerra obhoronge bhoone, eni Omoona wo Omonto.”
Gho chensiko chiyo chinsi, Yeesu aare kweeghi abhanto omwise, mu ahase ho oghusengera Omutemi Ghiteema. No obhotiko, aare koghi komisi mo orukereghe rwe Emiseituuni.
Abhanto abhaaru bhaare komuta etabhoori chiri no koghi ahase ho oghusengera Omutemi Ghiteema, korri bhamutegherre.
Orosiko rwe enyangi ye emighaate ghino ghitatorru ehamiira rware rohikire haghuhe. Enyangi eyo, yaare kubherekeru Ebhaasaka.
Abhakoro bha abhasengeri na abheeghi bha amaragherri gha Musa, bhaare ghotuna enchera yo ghwita Yeesu. Ghasi bhoono, mbaatiinire abhanto bhataghakora riihe.
Mbe, mubheegha bha Yeesu ikomi na bhabhere bhaare, aaremu omwegha ono aare kubherekeru Yuuda Isikariote. Yuuda oyo, newe Risambu ryamusoheriire.
Bhoono, Yuuda oyo, akaghi kughambana na abhakoro bha abhasengeri, na abhakoro bha abharendi bha ahase ho oghusengera Omutemi Ghiteema, ghote araarweche Yeesu.
Amangʼana ghayo, ngaabhachomiire bhukongʼu, bhaghaitabherri komureha chembiri.
Yuuda aghaitabherri, ko riyo aghasimi ghotuna enchera yo kubhaghooti Yeesu, enkaagha eno abhanto bhatareho.
Orosiko rwe enyangi ye emighaate ghino ghitatorru ehamiira rukahika. Orosiko ruyo, neru rware ro okughoogha ekeghuruki kye ringʼondi rye Ebhaasaka.
Neho Yeesu aatomire Peetero na Yohana, akabhabhoorra akabhughaa, “Mughende motuseemeri ebhyakori bhye Ebhaasaka, korri, tuuche kori hamwe.”
Bhakamubhoori bhakabhughaa, “Hayi oghotuna tuseemeri?”
Akabhagharokeri akabhughaa, “Hano mokohika momoghi gho Yerusareemu, murasikana no omosubhe omwe, agheghire ensengo. Omosubhe oyo, mutambane nawe kohika monyumba eno aghusoha na inyu musohemu.
Hano mokohika, mubhoori omwene enyumba eyo mobhughee, “Omweghi arabhoori, ‘Eghechumba kya abhagheni mooke keeni? Ndatuna kunyeeramu ebhyakori bhye Ebhaasaka, hamwe na abheegha bhaane.”
Hayo neho akubheereki eghechumba eghekoro ke moghorofa, kino kimarre ghuseemibhu. Muyo nemu, motuseemeri Ebhaasaka.”
Hano, abheegha bhayo bhaaghiire, bhakabhona amangʼana ghaani ghote Yeesu abhabhooriire. Bhaghaseemi ebhyakori bhye Ebhaasaka.
Hano enkaagha yo kuraaghera yaahikire, Yeesu aghaikara kuraaghera, hamwe na abhatomu bhaache.
Akabhabhoorra akabhughaa, “Nighoombiru bhukongʼu, kori ebhyakori bhye Ebhaasaka eno, hamwe na inyu nkeere kunyankibhu!
Ndabhabhoorra aghoo, tengusanga na inyu ghwiki ebhyakori bhye enyangi ye Ebhaasaka, kohikera hano rokuhekeerana ko Obhukama bho Ghiteema.”
Kumaruho, Yeesu akaimoki eghikombe ke etibhai, aghakumi Ghiteema akabhughaa, “Mugheghe etibhai eno, monyo!
Ndabhabhoorra kee hayo, gho okubha koru bhoono tenkonyo etibhai ghwiki, kohikera hano Obhukama bho Ghiteema, bhoghuucha.”
Yeesu akaimoki omughaate, aghakumi Ghiteema, akaghusoonora, akabhaha abhatomu bhaache, arabhabhoorra arabhughaa, [“Ghuno, neghu omobhere ghoone, ghuno mokumwenseru, mubhe murakora kee hano gho okohiita!”
Hano bhaamarre kori ebhyakori, Yeesu akaimoki ghwiki eghikombe kiyo ke etibhai akabhughaa, “Etibhai eno, irimererra riraghano riihe rya amaanyinga ghaane, ghano ghaghwiteka gho kugheri yaanyu.]
“Ghasi bhoono, mumanye ngukori neeni bhoono bhoono na ono aghunkorra omorwecho!
Eni Omoona wo Omonto, ninga neghi ghwitu, ghote Ghiteema aare aseemiri. Ghasi bhoono, haaho yaache omonto ono aghunkorra omorwecho!”
Hayo neho, abhatomu bha Yeesu bhaasimiri kubhoorani abheene ku bheene, ne-wuuye haare ebhu, ono aghukora engʼana eyo.
Abheegha bha Yeesu, bhakanyeerana chinkaani, ne-wuuye aani omokoro haare ebhu.
Chinkaani chiyo, chikagheri Yeesu abhabhoorre abhughee, “Abhakama bhe ebhyaro nkubhanderri bhaani abhanto bhaabho, na bha amanagha gho obhubhaahi ighoro yaabho, bharabhaitumi kubha n-abhasakeri bha abhanto.
“Ghasi bhoono inyu, motighe kubha kee bhayo. Ghasi haare inyu, omokoro abhe kyo omosuuhu. No omukaangati, abhe kyo omubhaghasi.
Bhoono! Ne-wuuye omokoro bhukongʼu hano? Ono aghwikara ko mesa araaghere, ghasi woore akureeta ebhyakori? Ndamanya woore aghwikara kuraaghera. Kuru eni neeni hano, neeni nkubhabhaghasi.
“Inyu ni-inyu musaaghire hamwe na eni monyanko yaane.
Bhoono, ghote bhoore Taata aahaire obhukama, eni wunsi, ndabhaha obhukama.
Murabha muraraaghera no okonyo ko mesa yaane. Na muraikara ko ebhetumbe bhye eghikama, murakengera ebhiina amakabhira ikomi na abhere gha Abhaisiraeri.”
Yeesu akabhughaa, “Simooni, Simooni! Risambu ndisabhire orongʼusa haare Ghiteema, ribhacharibhu inyu. Irabha kyo oghusensa obhore.
Ghasi bhoono, nengusabhiire haare Ghiteema, korri obhwitabherri bhoocho, bhutaghaasuuha. Hano okungarokera, utooreri bhaghendi bhaacho.”
Simooni akamugharokeri akabhughaa, “Omutemi nkunaghi neeni kubhohu monyumba ya abhabhohe, hamwe na iye. Kuru ndaaku tare engʼana he.”
Yeesu akamugharokeri akabhughaa, “Iye Peetero, reero uranyaanga hari ghatato esarighooko itamarairaghora.”
Kumaruho, Yeesu akabhoori abheegha bhaache akabhughaa, “Hano naabhatomire mutaana esako ye chembiri, omokumbe, na ebhiraato, n-ke mwasohiiru?” Bhakamugharokeri, “Tutaasohiiru.”
Yeesu akabhabhoorra akabhughaa, “Ghasi bhoono, uraabhone omonto aghoote esako ye chembiri, hande omokumbe, abhigheghe. Uraabhone ataghoote ekinyamaino, aghori eghooti yaache, korri aghore ekinyamaino.
Gho okubhagharatunu ghahekerane amangʼana ghano ghaandekiru, kubha ‘Arabharru hamwe na bhe ebhibhe.’ Amangʼana ghayo neeni ghaare kughambera. Naghu, gharahekerana haare eni.”
Nabhu bhakamubhoorra bhakabhughaa, “Omutemi, righeeri! Ebhinyamaino bhibhere mbebhino hano.” Akabhagharokeri akabhughaa, “Motighane na ghayo.”
Neho Yeesu aruure hayo, akaghi ko orukereghe rwe Emiseituuni, ghote aare anarre. Abheegha bhaache bhansi bhaghatambana nawe.
Hano aahikire ko orukereghe kuyo, akabhabhoorra akabhughaa, “Momusaasaame Ghiteema, korri mutaghasoha mumacharibhu.”
Yeesu akabhatigha hayo, aghaisuka mbere hasuuhu. Akahighama, aghasaasaama Ghiteema, arabhughaa,
“Taata! Uraasaighe onduuseriho enyanko eno eghuucha. Ghasi bhoono, kino ghinsi oghotuna ghukora, ghikoru ghote usaighire na tare ghote eni nsaighire!” [
Hayo neho maraika koru mwisaaro, akamwichera, akamuha chenguru.
Yeesu, aare kee hano aghoote obhorro bhukongʼu, bhuno bhwagherri aikongʼi ghusaasaama Ghiteema. Ebhigheri bheeche bhikabha bhiratoonya harense kya amatonyo gha amaanyinga.]
Hano amarre ghusaasaama Ghiteema, akaimerra, akagharoka koghi kubheegha bhaache. Hano aahikire, akabhona mbamisiri, gho okubha, mbaabhaabhayire.
Akabhabhoori akabhughaa, “Ake momisiri chitoro? Mutabhooka! Musaasaame Ghiteema, korri mutaghasoha mumacharibhu.”
Hano Yeesu aare akeere araghamba amangʼana ghayo, eghekomo kya abhanto abhaaru ghikamwichera, kino kyaakangatiru na Yuuda omwe wa abheegha bhaache, ikomi na bhabhere bhaare. Yuuda aghaisokerra Yeesu korri amukeeri gho komobhusu.
Yeesu akamubhoori akabhughaa, “Iye Yuuda! Uranyinaara eni Omoona wo Omonto gho ghonkumbatia?”
Hano abheegha bha Yeesu bhaarooche ghayo ghaare koghi ghukoru, bhakamubhoori bhakabhughaa, “Omutemi waito! Utatigha tugheeche abhanto bhano ne ekinyamaino?”
Takeere, omwegha omwe, akagheecha omubhaghasi wo omokoro wa abhasengeri ne ekinyamaino, akamutena oghotwe ko bhoryo.
Yeesu akabhagharokeri akabhughaa, “Murengere hayo haisire!” Akaghoota oghotwe ko mubhaghasi oyo akamuhori.
Abhanto bhano bhaachire kughoota Yeesu, bhaaremu abhakoro bha abhasengeri, abhakoro bha abharendi bha ahase ho oghusengera Omutemi Ghiteema na abhagharuka bhe Ekiyahudi. Yeesu akabhabhoori akabhughaa, “Ngooke muchire haare eni ne ebhinyamaino ne cherungu, ke hano mokoghi kughoota omwibhi?
Chensiko chinsi, hamwe tware kuhooya ahase ho oghusengera Omutemi Ghiteema, ake mutangootire! Ghasi bhoono, eno neyu enkaagha yaanyu, na yo obhusari.”
Hari remwe, abhanto bhayo bhakamughoota, bhakamohira monyumba yo omokoro wa abhasengeri. Peetero akabharu nyuma, aani kure.
Hano abhanto bhayo bhaahikire, bhakaheemba eghyoto gho ekehorro, bhaghaikara hamwe. Peetero wunsi, aghaacha aghaikara nabhu.
Hano omorro ghookire, omubhaghasi omwe we eghenke akarora Peetero, akaghamba akabhughaa, “Omonto ono, hamwe aare na Yeesu.”
Ghasi bhoono, Peetero akaanga akabhughaa, “Omughaikoro ono! Eni temumanyire!”
Kumaruho, omonto wonde akarora Peetero, akamubhoori akabhughaa, “Na iye wunsi, n-omughende waabho.” Ghasi bhoono, Peetero akagharokeri akabhughaa, “Mura ono! Abhaabhe, tare eni!”
Hano ensa yemwe yaahetire, omonto wonde aghakumerri, kughamba “Obhuheene, omonto ono, hamwe aare na Yeesu! Gho okubhawunsi n-omughariraaya!”
Ghasi bhoono, Peetero akamugharokeri akabhughaa, “Mura! Amangʼana ghayo okughamba, tingamanyire!” Kuru akeere araghamba amangʼana ghayo, esarighooko ikaraghora, kokorikoooo, koo!
Omutemi Yeesu akaihonchora, akarigheeri Peetero kumaiso. Peetero akahiita, amangʼana ghano Omutemi amubhooriire akabhughaa, “Reero, esarighooko itamarairaghora, uranyangisi hari ghatato.”
Neho, Peetero angʼosire koghi kibhara, aghakuura chengisori.
Abhanto bhano bhaare kurenda Yeesu, bhakamusera no okomutema.
Bhakamoribha amaiso, bharamubhoori bharabhughaa, “Rengerri, ne-wuuye aghutemire?”
Bhakaghenderri komutoka, amatoki amaaru.
Ritongo rya abhagharuka bha Abhayahudi righikara etabhoori chiri, hamwe na abhakoro bha abhasengeri, na abheeghi bha amaragherri gha Musa. Yeesu akareetu mwitongo riyo, bhakamubhoori bhakabhughaa,
“Uraabhone iye niye Kirisito, otubhoorre.” Yeesu akagharokeri akabhughaa, “Kuru Nankabhabhoorra, mutaaghwitabherri.
Ghwiki nankabhabhoorri engʼana, mutaakungarokeri.
Ghasi bhoono, koru bhoono hayo, eni Omoona wo Omonto, ndabha niikaire orubhareka ro bhoryo bho Ghiteema wa amanagha ghansi.”
Bhansi, bhakabhoori Yeesu ghwiki, bhakabhughaa, “Bhoono kana iye n-Omoona wa Ghiteema wooni?” Yeesu akagharokeri akabhughaa, “Ake abheene mumarre kobhugha kubha, neeni!”
Abhakoro bhayo bhakaghamba bhakabhughaa, “Kana, m-bwimererri ke obhonde bhuno toghotuna? Ake itu abheene ntooghuure amangʼana ghano aaghambire omwene.”
Neho, abhakoro bhayo bhansi bhakaimerra, bhakahira Yeesu o Bhiraato. Omubhaahi we ekeruumi.
Bhaghasimi komuchongera bharabhugha, “Omonto ono, ntomobhwine arasari ekyaro ghiitu no ghuseghani abhanto bhaitu, bhatighe kureha righooti o Kaisari. Ghwiki arabhugha aghoo, ewe newe Kirisito omukama.”
Hayo neho Bhiraato aabhoorri Yeesu akabhughaa, “Kana, ni-iye omukama wa Abhayahudi?” Yeesu akabhagharokeri akabhughaa, “Ni-iye ughambire!”
Bhiraato akabhoorra abhakoro bha abhasengeri bhayo, hamwe ne eghekomo kya abhanto bhansi bhano bhaareho akabhughaa, “Omonto ono, tenkurora aghoote risari rinsirinsi.”
Ghasi bhoono abhanto bhayo, bhaghakumeerri bharabhughaa, “Ameeghi ghaache gharasegherri abhanto, aghasimeri Ghariraaya, na bhoono ghasanchire momukowa ghunsi gho Yuudeya.”
Hano Bhiraato oghuure ghayo, akabhoori akabhughaa, “Kana, omonto ono n-Omughariraaya.?”
Hano Bhiraato aamanyire Yeesu n-Omughariraaya, koru ku amanagha gho obhubhaahi bho Herode Antibhasi, akamohira haare Herode. Gho okubhagho chensiko chiyo, Herode Yerusareemu hayo aare.
Hano Herode aarooche Yeesu, naachomiiru bhukongʼu, gho okubha, nkooghu aare amangʼana ghaache. Ghwiki, gho chensiko echaaru, nkwighombu aare kurora Yeesu, korri, airorre omwene ebhimanyerri bhya amakono ghano ghakoru nawe.
Herode akabhoori Yeesu amangʼana amaaru. Ghasi bhoono, Yeesu taamugharokiiri engʼana.
Abhakoro bha abhasengeri na abheeghi bha amaragherri gha Musa, bhakaimerra, bhakachongera Yeesu gho chenguru bhukongʼu.
Herode na abhasirikare bhaache, bhaghasimi ghusera Yeesu, na bhakamoswari chingebho che eghikama. Kumaruho, bhakamugharoki haare Bhiraato.
Orosiko ruyo, neru Herode na Bhiraato bhaighweraine, bhakaghotana obhusaani, gho okubha m-bhabhisa bhaare ghokoru kare.
Neho, Bhiraato abherekiire abhakoro bha abhasengeri, abhabhaahi bha Abhayahudi, na abhanto bha momoghi.
Akabhabhoorra akabhughaa, “Omonto ono mundetiire hano, muramuchongera kubha arasegherri abhanto, bhoono Muntegheerre! Omonto ono nemubhoorri murategherra inyu abheene. Na kumachongero ghaanyu ghansi, tenkurora aghoote risari rinsirinsi.
Kuru Herode wunsi, tarooche risari reeche, nekyu kigherri amuhonchokiri haare itu. Mbe Muntegheerre, omonto ono, takorre engʼana ensineenu yo okugherri aitu!
Ko riyo ndamutema emicharichi, kumaruho ndamuhaatora.” [
Bhiraato aare kubhahaatorra omubhobhe omwe, gho enkaagha ye enyangi ye Ebhaasaka.]
Abhanto bhayo bhansi, bhaghacherra kwighamba remwe bhakabhughaa, “Mwita aruho, otutachorre Bharaabha.”
Bharaabha oyo, naabhohiru mokibhohe, gho kugheri ko bhwiti bhwa abhanto ne ebhetina momoghi.
Bhiraato ghwiki aare ghotuna kuhaatora Yeesu, ko riyo akaghambana na abhanto bhayo.
Ghasi bhoono, bhakaghenderri ghucherra bharabhughaa, “Utamubhamba komusarabha, mubhamba komusarabha!”
Bhiraato akaghambana nabhu ghwiki re ghatato, akabhabhoori akabhughaa, “M-mabhe ke akorre? Aka tendooche engʼana eno ekugheri aitu! Bhoono ndamutema emicharichi, kumaruho, ndamuhaatora.”
Ghasi bhoono, abhanto bhayo bhakaghenderri ghucherra bhukongʼu bharabhughaa, “Abhambu komusarabha.” Enkaagha ikahika egheturi keebho ghikabhaaha.
Neho Bhiraato aakengire ekiina kya Abhayahudi bhayo, bhakore ghote bhaghotuna.
Akabhahaatorra Bharaabha ono bhaare ghotuna. Bharaabha oyo naabhohiru ko kugheri yo ghukora riihe momoghi, no ghwita abhanto. Akabhaha Yeesu, korri bhakore ghote bhaare ghotuna.
Hano Abhasirikare bhaare koghi ghwita Yeesu, bhaghasikana no omonto omwe, eriina reeche Simooni, wo omoghi gho Kirene. Simooni oyo, aare koru mobhechichi, bhakamughoota, korri agheghe omusarabha eno araru nyuma Yeesu.
Abhanto n-abhaaru bhaare kuru nyuma Yeesu. Mubhayo, bhaaremu abhaghaikoro bhano bhaare komukorra bhabhaabhaayiire.
Yeesu akabhaishooreri, akabhabhoorra, “Inyu abhaghaikoro bha Yerusareemu! Motighe ghunkorra! Ghasi bhoono, mwikorre abheene, na abhaana bhaanyu!
Gho kubha, chensiko chino cheghuucha, abhanto bharabhughaa, ‘Mbaghoote echaghati abhaghomba, na bhano bhataaghonkiri!’
Neho, abhanto bhaghosimi, kubhoorra chinkereghe, ‘Mutatoghwera!’ Ne ebhikereghe, ‘Mutatokundekeri!’
Uraabhone bharakorra kee hano omonto ono atasarri, mbwe ekubha ku abhasari?”
Gho enkaagha eyo, abhasirikare bhakahira abhasari bhabhere koghi ghwitu hamwe na Yeesu.
Bhakahika ahase hano hakubherekeru ekehoore kyo omonto, bhakabhamba Yeesu komusarabha. Na abhasari bhabhere bhaare bhansi bhakabhambu, omwe, bhoryo no owonde bhumosi bho Yeesu.
Yeesu akaghamba akabhughaa, “Taata! Ubhaabhere, gho okubha bhatamanyire kino bhaghukora.” Abhasirikare bhayo, bhaghatwena chingebho cha Yeesu ko ghutema ekuura.
Abhanto mbaare bhaimerire bhararigheerri. Abhabhaahi bha Abhayahudi bhaghasekerra Yeesu, bharamubhoorra bharabhughaa, “Aka aghatoori abhande, uraabhone obhuheene newe Kirisito omoohoru wa Ghiteema, aitoori omwene turore!”
Abhasirikare bhansi, bhaghasera Yeesu. Bhakamureetera etibhai endoro anyo.
Bhakamubhoorra bharabhughaa, “Urabhone iye n-omukama wa Abhayahudi wooni, itoori mbe turore!”
Ighoro yo omotwe ghooche, bhaghatoora ekibhaao, kyandekiru, “ONO NEWE OMUKAMA WA ABHAYAHUDI.”
Kubhasari bhabhere bhaare, omwe aghatoka Yeesu akabhughaa, “Kana, tenkooghu iye niye Kirisito? Taitoori omwene! Na itu, otutoori!”
Ghasi bhoono, Omusari wonde wa kabhere, akamuseghani akabhughaa, “Kana kuru tokoobhoha Ghiteema? Gho kubha, enchagho eno tuteniiru, neyu eyoeyo, omonto ono ateniiru.
Itu, ntukengiru ekiina kyo obhuheene kumangʼana ghano tware ghukora, ghasi omonto ono, takorre risari rinsirinsi.”
Kumaruho, akaghamba akabhughaa, “Yeesu! Hano oghusoha ko obhukama bhoocho, ohiite na eni!”
Yeesu akamugharokeri, “N-obhuheene ngokubhoorra, reero ninga tubhe hamwe mwisaaro.”
Hano yaahikire saa isansabha cho omwise, bhukabha obhwiri bho kabhere, kuhekera saa kenda.
Ribhasia rye Enyumba Ehoreeru ya Ghiteema rikabhaaroka ghatighati.
Yeesu aghakuura koriraka rikoro akabhughaa, “Ee Taata! Enkoro yaane ndaitoora mumabhoko ghaacho.” Hano aamarre kughamba ghayo, aghateni.
Hano omokoro wa abhasirikare aarooche ghayo, aghaitumi Ghiteema akabhughaa, “N-obhuheene kemwe, omonto ono no-omuheene aare haare Ghiteema!”
Hano abhanto bhansi bhano bhaare bhaikomaine hayo bhaarooche amangʼana ghayo ghaabhaire, bhakahonchoka waabho ka, bharaitematema ebhekubha bheebho, bhabhaabhaayiire.
Abhanto bhansi bhano bhaamanyire Yeesu, mbaimerire kure, bhararigheeri ghano ghansi ghaare ghukoru. Mubhayo, nemu bhaare abhaghaikoro bhano bhatambaine Yeesu koru ko mukowa gho Ghariraaya.
Aareho omonto omwe ono aare kobherekeru Yuusufu, wo momukowa gho Yuudeya, momoghi ghuno ghware kubherekeru Arimateya. Yuusufu oyo wunsi n-omukangati wa Abhayahudi aare. Ghasi bhoono, ewe taitabherraini na abhaghendi bhaache gho kiina kyo ghwita Yeesu, gho okubha n-omuheene aare haare Ghiteema. Kuru nkughanya aare Obhukama bho Ghiteema.

Neho Yuusufu oyo, aghiire haare Bhiraato ghusabha omobhere gho Yeesu.
Hano Bhiraato aitabherri, Yuusufu akaghi aghasekeri omobhere gho Yeesu koru komusarabha. Akaghobhisi engebho endabhu chai! Kumaruho, akaghuraari mombeehera eno yaabhaachiru ghwitare. Mombeehera muyo, takaryekirumu omonto wonde.
Orosiko ruyo, ndo-ghuseemi Esabhaato rware, no orosiko rwe Esabhaato ruyo, waabhwine rohikire haghuhe.
Abhaghaikoro bhano bharetaini na Yeesu koru Ghariraaya, bhaghatambana Yuusufu koghi kurora ghote rihundughu re Yeesu ryaarairibhu mombeehera.
Kumara, bhakagharoka ka, bhaghaseemi amaghuta ghe ekerumba eghichomu bhyo kuhaka omobhere gho Yeesu. Ghasi bhoono, orosiko rwe Esabhaato, mbaamunyire ghote amaragherri ghaare kwerekerri.
Etabhoori chiri orosiko ro Chumaabhiiri, abhaghaikoro bhayo, bhakaghegha amaghuta ghe ekerumba eghichomu, ghano bhaare bhaseemeri, bhakaghi kombeehera.
Hano bhaahikire, bhakabhona righena rino ryaahunyire embeehera, rimarre kohingiru, ritooru rubhareka.
Bhaghasoha morense, ghasi bhoono, rihundughu ryo Omutemi Yeesu, ghutaaremu.
Hano bhaare kuroghoorra engʼana eyo, takeere abhasubhe bhabhere bhakaimerra haghuhe nabhu, bhaare bhaswarre chingebho chindabhu chai, chino chekubharibhari.
Neho abhaghaikoro bhayo bhoobhohire bhukongʼu. Bhakahiinya, obhosho bhoobho harense. Ghasi bhoono, abhasubhe bhaare bhakabhabhoorra bhakabhughaa, “Kana, n-ngoke moghotuna omuhoru, mubhaku?
Tareho hano, naryokire! Kana mutakohiita amangʼana ghaare abhabhooriire hano mware nawe momukowa gho Ghariraaya.
Akabhabhoorra akabhughaa, Omoona wo Omonto, ninga ahiru ku bhe ebhibhe, nabhu, bharamubhamba komusarabha, kumaruho, orosiko ro ghatato araryoka!”
Neho abhaghaikoro bhayo, bhakahiita amangʼana ghano Yeesu aaghambire.
Hano bhaagharokire koru kombeehera, bhakabhoorra amangʼana ghayo abhatomu bhaare bha Yeesu ikomi na omwe, na abhanto bhansi bhano bhaareho.
Abhaghaikoro bhayo, bhaare Mariyamu wa Maghidara, Yowana, Mariyamu nyakowaabho Yaakobho, na abhande, bhano bhaare hamwe nabhu.
Ghasi bhoono, hano bhaare kubhoorra abhatomu bha Yeesu amangʼana ghayo, abhatomu bhayo, bhataghaitabheriiri. Bhakagharora m-bukangi.
Ghasi, Peetero akaimerra, akaryera engirimanta koghi kombeehera. Hano aahikire, akaihiinya, aghashoomerri morense, akarora chingebho echeene, chino bhaaryekiire Yeesu. Akaroghoora bhukongʼu, kumangʼana ghayo arooche, akagharoka ka.
Ko orosiko ruyo ruyo ro Chumaabhiiri, abheegha bhabhere bha Yeesu, bhaare kughenda koghi moghechichi kino kyare kubherekeru Emawu. Eghechichi kiyo, kyare chekirometa ikomi na yemwe koru Yerusareemu.
Hano abheegha bhayo bhaare kughenda, na-amangʼana ghano ghaatokiire neghu bhaare kughambera.
Enkaagha bhakeere bharaghaghamba, Yeesu omwene aghaacha, akaghendani hamwe nabhu.
Bhakamurora, ghasi bhoono, Ghiteema akabhakora bhatighe komwongora.
Yeesu akabhabhoori akabhughaa, “Kana, n-ke mokughambera hano muraghenda?” Bhakaimerra, bhabhaabhaayiire.
Omwegha omwe, ono aare kubherekeru Kireobha, akamugharokeri akabhughaa, “Kana, hayi orweriire, kuru utamanyire amangʼana ghano ghatokiire Yerusareemu gho chensiko cha bhongo chino?”
Wunsi akabhabhoori akabhughaa, “Amangʼana ke ghayo?” Bhakamugharokeri bhakabhughaa, “Amangʼana gha Yeesu wa Naasareeti. Yeesu oyo aare omurooti wa amanagha gho kughamba no ghukora haare Ghiteema na kubhanto bhansi.
Ghasi bhoono abhakoro bha abhasengeri, na abhabhaahi bhaito, bhakamohira, korri akengeru ekiina kyo ghwitu, abhambu komusarabha.
Ewe newe tware ghwitengʼera, kubha, aratutongora Abhaisiraeri. Ghasi bhoono, reero n-orosiko ro ghatato koru amangʼana ghayo ghatookire.
“Ghwiki, reero abhaghaikoro bhande bha waio mbaturoghoorri, hano bhaaghiire mombeehera, etabhoori chiri,
Hano bhaahikire, bhakabhona omobhere ghutaremu. Bhakagharoka bhaghatubhoorra kubha mbahyokiiru na Abhamaraika bhabhere. Abhamaraika bhayo, bhakabhabhoorra bhakabhughaa, Yeesu n-omuhoru.
“Kumaruho, bhaghendi bhaito abhande, bhakaghi mombeehera, bhakabhona amangʼana ghansi ghano twabhooriiru na abhaghaikoro bhayo n-obhuheene. Ghasi bhoono Yeesu omwene bhataamorooche.”
Yeesu akabhabhoorra akabhughaa, “Kana inyu, mbakangi mooni! Ngooke mooni abhakongʼu mometema gheenyu, ghwitabherri ghaare ghaaghambiru na abharooti?”
Ghasi tiyaareghotunu Kirisito ahetere enyanko eyo no ghusoha mo mirengaari gheeche?”
Neho Yeesu abhabhooriire amangʼana ghansi ghano ghaandekiru haare ewe, koru mumaandeko gha Musa, mu Amandeko Amahoreeru ghansi, na mumaandeko gha abharooti.
Hano bhaare haghuhe kohika koghechichi kino bhaare koghi, Yeesu aghaikori kee hano aghotuna kughenderri no orughendo.
Ghasi bhoono, bhakamusaasaama bhukongʼu, bhakamubhoorra bharabhugha, “Taikara hamwe na itu hano! Aka, ritebhiire ghyakaruuta.” Yeesu aghaitabherri, aghasoha komoghi ghuyo, aghaikara nabhu.
Hano bhaikaire kuraaghera, Yeesu akaimoki omughaate. Akaghunooku akaghusoonora, akabhaha.
Hayo neho, Ghiteema aabharamokiri amaiso bhakarora, bhakamwongora kubha n-Yeesu. Takeere, akabhasira.
Bhakabhoorani bhakabhughaa, “N-ke kyagherri tughachomeru kuru tukanga komongora, enkaagha eno aare kughambana na itu, aratuhonyorra Amaandeko Amahoreeru ghonchera haare?”
Gho enkaagha eyo eyo, bhaghatanora, bhakagharoka Yerusareemu. Hano bhaahikire, bhakabhona abhatomu ikomi na omwe bha Yeesu, mbaikomaine hamwe na abhanto abhande.
Abhatomu bhayo, bhakabhoorra abheegha bhabhere bhaare bhakabhughaa, “N-obhuheene, Omutemi waito naryokire! Nahyokiire Simooni!”
Neho bhansi, bhaabhooriire abhatomu na abhanto bhayo, amangʼana ghansi ghote ghaare monchera. Bhakabhabhoorra ghote bhongwere Yeesu, hano aare ghusoonora omughaate.
Hano abheegha bha Yeesu bhayo bhaare bhakeere bharaghamba amangʼana ghayo, takeere, Yeesu omwene, akaimerra ghatighati yaabho. Akabhabhoorra akabhughaa, “Mubhe no omurembe!”
Bhaghaitaki, bhakoobhoha bhukongʼu, mbaitegheriire, hande n-ekehwe bharooche.
Ghasi bhoono, Yeesu akabhabhoori akabhughaa, “Haake mutaaghwitabherri mometema gheenyu na ghwiki murabhaabhayera? Na ngooke mokuhaha bhukongʼu mometema gheenyu!
Morigheeri amabhoko ghaane na amaghoro ghaane, neho mokumanya neeni mwene! Muntabhetabhe, murore, ekehwe ghitaghoote omobhere na amaghuha, ghote mokundora neeni.”
Hano Yeesu aamarre kubhabhoorra ghayo, akabheereki amabhoko na amaghoro ghaache.
Nankabha bhaarooche ghayo ghasi bhataitabheriiri. Gho okubhambaachomiiru kuru bhakaroghoora. Mbe, akabhabhoori akabhughaa, “Mughoote ebhyakori bhinsibhinsi hano?”
Bhakamuha eghetene ghe enswe engeekere.
Aghakiimoki, aghakeri bharamorigheeri.
Akabhabhoorra akabhughaa, “Ghano neghu amangʼana ghano naabhabhooriire enkaagha eno tware hamwe. Nkaabhabhoorra nkabhughaa, ghansi ghano ghaandekiru gharahekeerana ghabhe n-gaare gha amaragherri gha Musa, amaandeko gha abharooti hamwe na gha mo Sabhuri.”
Neho Yeesu abharebhwere amatwe, bhakamanya Amaandeko Amahoreeru.
Ghwiki, akabhabhoorra akabhughaa, “Yandekiru aghoo, Kirisito aranyankibhu no oghwitu, orosiko ro ghatato, araryoka koru mubhaku.
Ku amaragherri ghaane, na ku amanagha gho obhubhaahi bhwe eriina reene, amangʼana ghano, gharareghanibhu kubhanto bhe ebhyaro bhinsi, ghosimeri Yerusareemu. Amangʼana ghayo n-ga abhanto ghotiita ebhibhe bheebho korri bhaabheru.
Inyu ninyu abhaimererri bha amangʼana ghano, kubhanto.
“Mutegheerre! Taata, namarre kubharenga, na bhoono, ndabhareetera ekirengeri gheeche. Ghasi bhoono, mwikare Yerusareemu hano, kohikera enkaagha eno mokuhaabhu amanagha ghe Enkoro Ehoreeru koru mwisaaro ono Taata abharengire.”
Kumaruho, Yeesu aghakangata abheegha bhaache, bhakaghi moghechichi ke Bhetania. Hano bhaahikire eyo, akaghegheri amabhoko ghaache, akabhanooka.
Enkaagha eno aare arabhanooka, akabhatigha. Akaimokibhu koghi mwisaaro.
Bhakamusengera, bhakagharoka Yerusareemu, bhachomiiru bhukongʼu.
Bhaghaikara ahase ho oghusengera Omutemi Ghiteema, chensiko chinsi bharakumi Ghiteema.















































































































































































































































































































































































































































































































































































































































































































































































































































































































Omusoke Teobhiro, mo eghitabho keene ke ghwansa, naakwandekiire ighoro ya amangʼana ghansi ghano Yeesu asimiri ghukora no okweeghi, koru ekimbere ke emeremo gheeche,
kuhekera orosiko runo aagheghiru koghi mwisaaro. Hano aare akeere kugheghu, aakabhaha amaragherri abhatomu bhaache bhano aare ohwere, Akabharagheeri gho enchera ye Enkoro Ehoreeru ighoro ye emeremo ghino bhaghukora.
Gho enkaagha ye chensiko mirongo ene koru runo Yeesu aakuure no koryoka ghooche, Aare kobhahyokera abhatomu bhaache ko ebhimanyeri ebheeru, kubha obhuheene n-omuhoru, na aare kweeghi engʼana ighoro yo obhubhaahi bho Ghiteema
Orosiko ronde Yeesu aghasikana na abhatomu bhaache, akabharagheri akabhughaa, “Mutakaaru momoghi gho Yerusareemu. Mughanyemu, kuhekera hano mokuhaabhu Enkoro Ehoreeru eno Taata aabharengire, ghote muno naare mbaabhooriire.
Yohana Omubhaatiisi, aare arabhaatiisi abhanto ko amanche, ghasi kuru hano chesiko chensuuhu chekuheta, inyu murabhaatiisibhu gho Enkoro Ehoreeru.”
Hano ghwiki abhatomu bha Yeesu bhaikomaine hamwe na Yeesu, bhakamubhoori bhakabhughaa, “Omutemi, enkaagha eno neyu akugharokeri Abhaisiraeri obhubhaahi bhoobho?”
Akabhagharokeri akabhughaa, “Taata Ghiteema naatunire omwene ko amanagha ghaache aghoo, n-duuhe gharaabhe. Inyu mutaghutakeru kumanya enkaagha ya ghayo.
Ghasi, murabhona chenguru enkaagha ino Enkoro Ehoreeru ekubhaichera, murabha abhaimererri bhaane Yerusareemu, ahase hansi ha Yuuteya, na Samaariya, kuhekera ahase hansi monse.”
Hano Yeesu aamarre kubhabhoorra abhatomu bhaache ghayo, bhansi bhaare komorigheeri. Hayo hayo akagheghu koghi mwisaaro. Risaaro rikamoghubha, bhatamorooche ghwiki.
Hano bhaare kugharamera ighoro, bhakarora Yeesu araghi mwisaaro, hari remwe abhanto bhabhere bhakaimerra haghuhe nabhu bhaare bhaswarre chingebho chindabhu.
Abhanto bhayo bhakabhughaa, “Inyu Abhaghariraaya bhano, ake mwimeeriire hano, eno muragharamera mwisaaro? Yeesu oyo aimokiribhu koru haare inyu koghi mwisaaro, kehayo hayo aghuucha ghwiki, ghote bhuno momorooche araghi.”
Kumaruho, abhatomu bhayo bhakagharoka Yerusareemu, koru korukereghe runo rware kubherekeru orukereghe rwe Emiseituuni, runo rware haghuhe ghote ekiromiita emwe koru momoghi gho Yerusareemu.
Hano bhaahikire Yerusareemu hayo, bhaghasoha mo eghechumba kye eghorofa kino bhaare ghwikara. Abhatomu bhayo bhaare, Petiro, Yohana, Yaakobho, Antireya, Firipo, Tomaaso, Bharitoromaayo, Mataayo, Yaakobho mura wa Aribhaayo, Simeoni Muserote, na Yuuta mura wa Yaakobho.
Bhayo bhansi ghwikomana bhaare hayo, ghusaasaama Ghiteema ko omotema ghomwe, hamwe na Mariyamu nyakuwaabho Yeesu, na abhaghaikoro abhande, na bhamura bhaabho Yeesu.
Gho chensiko chiyo, Petiro akaimerra ghati yaabho abhaitabherri bha Yeesu bhano mbaikomaine muyo, bhaare ghote righana remwe na mirongo ebhere. Akabhabhoorra akabhughaa,
“Bhaghendi bhaane, amangʼana ghano ghaandekiru mo Amandeko gha Ghiteema ighoro ya Yuuta, ono aahiire abhanto bhaghoote Yeesu, yaare ghotunu ghahekerane. Amangʼana ghano ghaaghambiru no omutemi Tauti gho Enkoro Ehoreeru.
Yuuta no omutomu mughendi waito aare, hamwe twahaabhiru emeremo ghino.”
Yuuta ono Petiro akughambera hano, naaghoore omoghondo ko chembiri chino aabhwine koru ko engʼana yaache ensineenu. Kumaruho, akagho komoghondo ghuyo kebhumari, akabhasooka enda, ebhyanda bheeche bhinsi bhighiteka kibhara.
Engʼana eyo, ikamanyikana ko abhamenyi bhansi bha Yerusareemu. Ke hayo, omoghondo ghuyo, bhaghaghubherekera eriina ko ekighambo keebho, Hakeri Tama, okwerekerri ghooche n-omoghondo ghwa Amaanyinga.
Ghwiki, Petiro akaghenderri kughamba arabhughaa, “Moghitabho kye Esabhuri yandekiru ighoro ya Yuuta, kirabhughaa, ‘Omoghi ghooche ghutame ghutaana ghento, omonto wunsiwunsi, ataghaacha kumenyamu.’ “Ghwiki yandekiru irabhughaa, ‘Omonto owonde agheghe omweya ghooche ghwe emeremo ghyo obhotomu.’
“Ko riyo, turatunu tuchaghore omonto owonde ono tware kohinani nawe, enkaagha yinsi eno Omutemi Yeesu aare hamwe na itu,
kuwansera enkaagha eno Yeesu abhaatiisiru na Yohana, kuhekera koimokibhu ghooche koghi mwisaaro. Tubhe turasakerani nawe, kureghani okuryoka ko Yeesu.”
Ghwiki, bhakaghamba amariina gha abhanto bhabhere. Wa ghwansa, n-yusubhu, eriina erende aare kubherekeru Bharisabha ghwiki erende Yusito. Na wa kabhere, aare kubherekeru Matiya.
Kumaruho, bhaghasaasaama Yeesu bharabhughaa, “Omutemi, iye newe umanyire emetema ghya abhanto bhansi. Ko riyo, turaghusabha utwereki, ne-uye uchaghwiire ghati ya bhabhere bhano,
kuru agheghe omweya ghwe emeremo ghyo obhutomu ghino Yuuta aatighire. Ewe hano aakuure, aaghire ahase hano omorro ghotokorima.”
Neho bhaatamire chekuura na chikaghwera Matiya. Neho, Matiya oyo, engiribhu ko abhatomu abhande bhaare ikomi na omwe.
Hano orosiko rwe enyangi ya Bhentekosite rwahikire, abhaitabherri bhansi bha Yeesu, hamwe bhaare bhaikomaine monyumba.
Hari remwe, bhakooghu koru mwisaaro riraka rirahuuta ghote ekiirumbe, kighaacha kighiichora enyumba yinsi muyo bhaare bhaikaire.
Neho bhyabhahyokire ebhinto ghote ebhemore bhyo omorro . Ebhinto bhiyo, bhighasancha, bhighasekera ighoro ya kira omwe waabho.
Abhanto bhayo bhansi bhaghaichuribhu Enkoro Ehoreeru, bhaghasimi kughamba kira omonto ko ebhighambo ebhende bhino bhitaare ebheebho, ghote muno Enkoro Ehoreeru aare arabharagheeri kughamba.
Ghwiki, neho bhaare Yerusareemu hayo, Abhayahuti bhano bhaasookire Ghiteema. Abhayahuti bhayo, bhaare koru ko ebhyaro bhinsi.
Hano bhooghuure riraka rya amangʼana ghayo, eghikomo eghekoro kya abhanto ghikaikomana hamwe. Bhansi bhakaroghoora bhukongʼu, gho okubha kira omwe waabho, noghwiire ekighambo gheeche kiraghambu na abhaitabherri bha Yeesu bhaare.
Bhansi bhakaroghoora bhukongʼu, bhakabhoorani bharabhughaa, “Muntegheerre! Abhanto bhano bhansi bhakughamba bhatare Abhaghariraaya?
Bhoono mbwe ibhaire, itu bhansi turabhooghu bharaghamba ebhighambo bhe esemoka yiitu?
Na ghati yiito, nehobhaani abhanto koru ko ebhyaro bhe Pariti, Medi, Erami. Na abhande koru ko ebhyaro bhe Mesobhotamiya, Yuuteya, Kabhatokiya, Ponto, na Asiya,
Furighiya, Pamufiiriya, na Miisiri. Na abhande koru orubhareka ro ghati ye ekyaro ke Ribhiya, bhino bheeni haghuhe no omoghi gho Kirene. Abhande n-Abhayahuti bhano bhakoru momoghi gho Ruumi. Ghati yaabho neho bhaare abhande esemoka yaabho n-Abhayahuti, na abhande mbaasohire mo Bhuyahuti ko ghusengera Ghiteema.
Abhande n-Abhakerete na abhande na-Abhaarabhu. Ghasi itu bhansi, nkobhooghu tooni bharaitumi Ghiteema ko amakora ghaache amakoro, ko ebhighambo bhiitu!”
Abhanto bhansi bhano bhaare hayo, bhakaroghoora bhukongʼu na bhatamanyire kino kyare ghukoru. Bhakabha bharabhorana bharabhughaa, “Kanaa bhamure ekyereki kya amangʼana ghayo n-kiihe?”
Ghasi abhamwe bhaabho, bhakabhanoghori abhaitabherri bhayo, bharabhughaa, “Mbarewire amaro ghe emisabhiibhu!”
Neho Petiro aimeriire hamwe na abhatomu bhaghendi bhaache ikomi na omwe bhaare. Akabhoorra eghikomo kya abhanto bhayo, ko riraka rikoro akabhughaa, “Inyu Abhayahuti bha Yerusareemu bhano, na inyu Abhayahuti bho koru ko ebhyaro ebhende, Muntegheerre bhwaheene, mbabhoorre!
Abhanto bhano bhatareewire, ghote muno moghwitegherra. Ikeere etabhoori bhukongʼu, n-saa taatu yeeni!
Ghasi amangʼana ghayo, neghu ghaare, Ghiteema abhughire kuhetera omurooti waache Yoweri, akabhughaa,
‘Gho chensiko cho omohiko, Ghiteema arabhugha, ndasekeri Enkoro Ehoreeru waane ighoro ya abhanto bhansi. Abhamura na abhanke bhaanyu bhararuusi obhurooti, abhaana bhaanyu bhararora amaroro, na abhagharuka bhararoota chindooto.
Gho chensiko chiyo, ndasekeri Enkoro Ehoreeru waane kuru ko abhabhaghasi bhaane, bhe ghesubhe na bhe ekighaikoro, bhansi bhararuusi obhurooti.
Ndakora amakono ighoro mwisaaro ne ebhimanyerri monse muno. Abhanto bhararora ebhimanyerri bhya amaanyinga, omorro, ne endumbe ke eryooki.
Ereebha riraishoori kubha ekeruutu, no omweri ghurabha omubheretu kya amaanyinga. Ghansi ghayo , gharakangata kubha ghwansa, hano orosiko ro Omutemi Ghiteema rutamara ruucha, runo rooni n-orokoro na oruchomu bhukongʼu.
Enkaagha eyo, kira omonto uno akubha arasaasaama ko ghwitengʼera eriina ryo Omutemi, aratooribhu.’”
Petiro akaghenderri kughamba arabhughaa, “Inyu abhanto bha Abhaisiraeri, Muntegheerre amangʼana ghano nkubhabhoorra! Ghiteema omwene aamutomire haare inyu. Akabheereki bhurabhu aghoo arakora emeremo kuhetera Yeesu wa Naasareeti, gho enchera ye ebhiroghooro, amakono na ebhimanyerri. Inyu abheene mumanyire ghayo ghansi.
Yeesu ono atooruubhu mumabhoko ghaanyu, ghote bhuno Ghiteema omwene aatunire koru ekimbere. Na inyu mukamwitera komusarabha, gho enchera ya abhanto abhasari.
Ghasi Ghiteema akamoryokora koru mubhaku, akamutoori ko obhooro bho oroku, gho okubha itaare ghutakeru aku!
Kuru omutemi Tauti, naarootire amangʼana gha Yeesu ghano ghaare kobhughaa, ‘Nkomurora naare Omutemi Ghiteema mbere yaane, enkaagha yinsi. Na gho okubha no orubhareka roone ro bhoryo aare, ntengosingisibhu.
Ko riyo, omotema ghoone ghughoote amachomeru bhukongʼu, ghwiki ororeme roone ruraririyeta. Kuru omobhere ghoone, ghurikara mo obhuhoru,
gho okubha iye Omutemi Ghiteema, toghontigha nyaari. Eni n-omubhaghasi waacho omuhoreeru, na utaghwitabherri omobhere ghoone ghoghundere nyaari eyo.
Iye onyerekeriri enchera yo obhuhoru. Uraaha amachomeru amaaru, gho okubha haghuhe ooni na eni.’”
Ghwiki Petiro akaghenderri kughamba arabhughaa, “Bhaghendi bhaane, nkunaghi neeni kobhabhoorra obhuheene aghoo, sookoro waito omutemi Tauti taighambire omwene gho okubha, naakuure, akaryeku ne embeehera yaache ikeere yeeho kuru reero.
Tauti oyo no omurooti aare , namanyire kubha, Ghiteema aamurengiire gho ekemiira aghoo, arakora omonto omwe koru mo rikora reeche, kubha omukangati ighoro yo obhukangati bhooche.
Tauti naarooche amangʼana ghano ghakubha, akaghamba ighoro yo koryokoru ko Kirisitoaghoo, Kirisito tatighiru nyaari he, no omobhere ghooche ghutaaghundire.
Ghiteema naamoryokwiire, Yeesu oyo koru mobhaku, na itu bhansi n-abhaimererri bhe engʼana eyo.
Ghiteema amoriiniri, no komukorra omunene, korri amutoore kubhoko koryo ghooche. Na Taata Ghiteema newe akorre ghote bhuno aarengire aghoo, akaha Yeesu Enkoro Ehoreeru ghokugheri yiitu. .
Tauti omwene tariinire no oghusoha mwisaaro, Ghasi akabhughaa, ‘Omutemi Ghiteema aakamubhora Omutemi waane akabhughaa, “Ikara orubhareka roone ro bhoryo,
kuhekera hano ngutoora abhabhisa bhaacho harense bhabhe ghote ebhetumbe bhyo oghutoora amaghoro ghaacho.”’”
Petiro akamarerri kughamba akabhughaa, “Ko riyo, Abhaisiraeri bhansi, mumanye obhuheene aghoo, Ghiteema akorre Yeesu kubha Omutemi na Kirisito. Ghasi inyu mukamwita oyo oyo, ghokomubhamba komusarabha!”
Ghwiki, abhanto bhayo hano bhooghuure amangʼana ghayo, bhakaroghoora bhukongʼu. Kumaruho, bhakabhoori Petiro na abhatomu abhande bhakabhughaa, “Bhamura bhiitu, bhoono n-ke turaakore?”
Petiro akabhabhoorra akabhughaa, “Kira omwe waanyu amwishooreri Ghiteema, na abhaatiisibhu ko eriina re Yeesu Kirisito, kuru abheeru ebhibhe, na arahaabhu Enkoro Ehoreeru.
Mumanye aghoo, okurengi kuno Ghiteema aarengire, kwaare gh-okugheri yaanyu, orwibhoro roonyu, na abhande bhano bhaare kure. Ekyereki gheeche n-ke bhansi bhano Omutemi Ghiteema waito arabhabherekera.”
Petiro akaghenderri kubhabhoorra amangʼana aghande amaaru no kubhaseghani arabhughaa, “Momusabhe Ghiteema abhatoori koru ko orwibhoro orosineenu runo, kuru ataghaacha kubhakengera ekiina!”
Orosiko ruyo, abhanto ghote ebhikwe bhitato [3,000] bhaghaitabherri amangʼana ghano Petiro abhabhooriire, bhakabhaatiisibhu. Kumaruho, bhakengeribhu ko eghikomo kya abheegha bha Yeesu.
Abheegha bhansi, bhakaghenderri kweegha koru ko abhatomu bha Yeesu. Hamwe bhaare ghusakerani , ghusoonora omughaate,na hamwe bhaare ghusaasaama Ghiteema .
Abhatomu bhayo, bhaare bharakorra amakono na ebhimanyerri ebheeru. Kuru kira omonto akabha ne ehaho.
Ghwiki, abhaitabherri bhansi bhaare no obhomwe, bhaare ghusanga hamwe no ghotweena ebhinto bheebho bhino bhaare nabhyu.
Bhaare bharaghori ebhinto bheebho, ne chembiri chino bhaare kubhona, mbaatwenire, ghokurengʼaana ke bhuno kira omwe aare ghotuna.
Chensiko chinsi bhaare ghosikana mo ahase ho oghusengera Omuteemi Ghiteema. Ghasi, enkaagha yo oghusoonora omughaate, bhaare ghosikana monyumba yaabho, bhaare kuraaghera hamwe ko amachomeru na ko omotema gho obhuheene,
bhaare ghwitumi Ghiteema, mbhaasaighiru na abhanto bhansi. Na kira orosiko, Omutemi Yeesu aare kwengeri abhanto bhano bhaamwitabheriiri ko kubhatoori.
Orosiko romwe, saa kenda yo omwise, Petiro na Yohana mbaghiire ko ahase ho oghusengera Omuteemi Ghiteema. Ensa eyo neyu yaare ya abhanto ghusaasaama Ghiteema.
Ko ahase ho oghusengera Omuteemi Ghiteema hayo, ghwaareho omurango ghuno ghware kubherekeru aghoo, Omuchomu. Komurango hayo aareho omonto omwe uno aare omubheeru koru kwibhoru ghooche. Kira orosiko naatooriibhu mo egheseku kiyo asabhe chembiri ko abhanto bhano bhaaghusoha mo ahase ho oghusengera Omuteemi Ghiteema muyo.
Omubheeru oyo, hano aarooche Petiro na Yohana bharasoha mo ahase ho oghusengera Omuteemi Ghiteema muyo, akabhasabha chembiri.
Petiro na Yohana bhakamorigheeri bhukongʼu, kumaruho Petiro akamubhoorra akabhughaa, “Otorigheeri itu!”
Akabharigheeri, ino araghanya kubhona eghento koru haarebhu.
Ghwiki, Petiro akamubhoorra akabhughaa, “Eni tingoote chembiri chinsi chinsi cho oghokuha, ghasi kino ngoote nekyu ngokuha.” Neho amubhooriire akabhughaa, “Ko eriina re Yeesu Kirisito wa Naasareeti, imerra na ghenda!”
Kumaruho Petiro akamughoota okubhoko ko bhoryo, akamwimerri. Hayo hayo amaghoro ne ebhiimo bheeche bhya amaghoro bhikabha ne chenguru.
Akabhoka ghuru akaimerra, aghasimi kughenda omwene. Aghasoha ko ahase ho oghusengera Omuteemi Ghiteema hamwe na Petiro na Yohana, ino aratuumatuuma na araitumi Ghiteema.
Abhanto bhansi bhakamurora araghenda na ino aramwitumi Ghiteema.
Na hano mbaamanyire kubha, omonto oyo wo-oore aare ghusabhasabha mo egheseku kya ahase ho oghusengera Omuteemi Ghiteema kino kyare kubherekeru aghoo, Omuchomu, abhanto bhansi bhakaroghoora bhukongʼu ko ghano ghaamobhwine.
Enkaagha eyo, omonto oyo, aare aghooteriire Petiro na Yohana. Abhanto bhansi bhaare kuroghoora bhukongʼu, bhakaryera hamwe, bhakaghi ghwikomana ghokihooro kya ahase ho oghusengera Omuteemi Ghiteema, ko ahase hano hakubherekeru aghoo, rihooru re Suremani. Bhakaroghoora bhukongʼu.
Hano Petiro aarooche abhanto bhayo, akabhabhoorra akabhughaa, “Bhano Abhaisiraeri bhaghendi bhaane, ngooke amangʼana ghano ghakobharoghoori? Ake, muratumoghoorra? Muraitegherra aghoo, omonto ono nahoriibhu ko amanagha ghiitu? Ghasi gho okubha itu ntuminyire ghote Ghiteema aghotuna? Hasehe!
Tare niigho yeeni! Ghiteema wa bhasookoro bhiitu, Bhurahamu, Isaaka, na Yaakobho, newe amwitumiri Yeesu omubhaghasi waache, (newe omuhori wa ono.) Na Yeesu newe inyu mwaamohire ghwitongo akengeru ekiina kyo oghwitu! Kuru omubhaahi Bhiraato, enkaagha eno aare ghotuna amuhatore, inyu mwangire.
Mughasabha Bhiraato aghoo, abhatanchoore omwiti, wunsi akabhatanchorra Yeesu. ono aare omuhoreeru no omuheene, ghasi inyu mwaamwangire.
Ke hayo, mukamwita ono aare esemoka yo obhuhoru. Ghasi, Ghiteema naamoryokwire koru mobhaku, na itu nebhu abhaimererri bho okoryoka ghooche.
Ghwiki, omonto ono mokurora hano, momumanyire bhwaheene. Abhwine chenguru ko amanagha ghe eriina re Yeesu, gho enchera yo ghwiitabherri eriina riyo. Gho komwitabherri Yeesu, ahorre kemwe, ghote muno inyu abheene mokurora.
“Bhoono abhanto bha waito, nimanyire aghoo, mwaamwitire Yeesu ghokwanga kumanya kino mware ghukora, na kuru abhabhaahi bhaanyu bhatamanyire kino bhaakorre.
Ghasi ko enchera eno, Ghiteema akahekerani amangʼana ghano aabhughire ko abharooti bhansi aghoo, Kirisito waache aranyankibhu.
Ko riyo, motiite ebhibhe bheenyu, mwishooreri Ghiteema, kuru abhaabhere ebhibhe bhyeenyu. Ko ghukora kehayo, Omutemi Ghiteema arabhamuunyi gho okubhaho ghooche,
na aratoma Kirisito. Kirisito oyo newe Yeesu uno ohwiiru koru ekimbere gho okugheri yaanyu.
Ghasi Yeesu, ewe iratunu abhe mwisaaro, kuhekera enkaagha ino Ghiteema aghukora ebhinto bhinsi bhohe, ghote aaghambire koru kare, ko enchera ya abharooti bhaache abhahoreeru.
“Omurooti Musa akabhughaa, ‘Ghati yaanyu, Omutemi Ghiteema waito arabhohoora omurooti ghote eni. Muntegheerre bhwaheene kira engʼana eno akobhabhoorra.
Omonto wunsiwunsi ono atakomutegherra omurooti oyo, araghiru no oghosikibhu makora ghansi koru ko abhanto bhano bhaghitabherri Ghiteema.’
Kuru abharooti bhansi, kuwansera Saamweri na bhano bhaachire nyuma, mbaareghani amangʼana ghano ngukoru ghaani mo chensiko chino.
Obhurengi bhuno Ghiteema naarusiri ko enchera ya abharooti, gh-okugheri koonyu. Na mrasanga riraghano rino Ghiteema aakorre na bhasookoro bhaanyu, ghote bhuno aabhooriire Bhurahamu akabhughaa, ‘Ko kuhetera orwibhoro rooche, abhanto bhansi bharanooku.’
Ghwiki, Ghiteema naamohwire Yeesu, omubhaghasi waache, akamutoma ghati yaanyu ghwansa, kuru abhanooke ghokubhahonchora kira omwe koru mo ebhibhe bheeche.”
Hano Petiro na Yohana bhaare bhakeere bharaghambana na abhanto bhayo, abhasengeri, Amasatukaayo no omokoro wa abharendi bha ahase ho oghusengera Omuteemi Ghiteema, bhakahika.
Abhakoro bhayo, bhaghakarra bhukongʼu, gho okubha Petiro na Yohana bhaare kweeghi abhanto no kobhabhoorra aghoo, Yeesu aaryokire koru mobhaku, na okuryoka ghooche kureereki aghoo, Ghiteema araryokora abhaku.
Ko riyo, bhakaghoota Petiro na Yohana. Na gho okubha obhotiko bhware bhusohire, bhakabhatoora mwighereza kuhekera etabhoori yaache.
Ghasi, amangʼana ghano Petiro na Yohana bhaare bhamaare kubhoorra abhanto bhe eghikomo kiyo, abhaaru ghati yaabho mbaghaitabherri. Ekirengero kya abhasubhe abheene, bhano bhaare bhaitabheriiri Yeesu, ikahika ghote ebhikwe bhitaano [5,000].
Etabhoori yaache, abhasengeri abhakoro bha Abhayahuti na abheeghi bha amaragherri gha Musa, bhaghaikomana Yerusareemu hayo.
Ghokiina kiyo, bhaareho Anasi, uno aare omusengeri omokoro, hamwe na Kayabha, Yohana, Arekisanda, na abhanto abhande koru gho ekehita kyo omusengeri omokoro.
Mbe, bhakabhugha aghoo, Petiro na Yohana bhaaretu mwitongo. Bhakabhaimeeri ghatighati yaabho, bhaghasimi kobhabhoori bharabhughaa, “Amangʼana ghayo ghano mware ghukora, mwakorre ko amanagha ke? Ghasi ko amanagha gha uye?”
Hayo, Petiro aani aichwire Enkoro Ehoreeru, akabhabhoorra akabhughaa, “Inyu abhakangati bha abhanto na abhakoro bha Abhayahuti!
Reero muratubhoori amaswari gho okubha ntutoori omonto ono aare omubheeru na muratubhoori bhuno ahoriibhu.
Mbe, inyu bhansi, hamwe na Abhaisiraeri abhande bhansi, ndatuna mumanye obhuheene aghoo, omonto ono aimeriire mbere yaanyu, nahorre ko amanagha ghe eriina re Yeesu Kirisito wa Naasareeti. Yeesu newe woore mwaamwitire komusarabha, ghasi Ghiteema akamoryokora koru mobhaku.
Ewe newe Amandeko Amahoreeru gharabhugha ighoro yaache gharabhughaa , ‘Righena rino inyu abhaabheki mwangire, bhoono neru ribhaire righena rikoro ryo omosingi.’
“Obhutoori bhunsi haare eriina re Yeesu bhoghutoka! Ritareho eriina erende monse, ghukera Yeesu, rino Ghiteema ahaire abhanto, korri bhabhone ghutooribhu!”
Hano abhakoro bhe ritongo bhayo, bhaarooche ghote Petiro na Yohana bhakughamba kobhukare, bhakaroghoora bhukongʼu, gho okubha mbamanyire aghoo abhatomu bhayo bhatare abhasomi hande bhataghote obhungʼaini. Ghasi bhakamanya aghoo, Yeesu hamwe aani nabhu.
Na ko bhoore mbaarooche omonto ono aare ahoriibhu aimeriire hamwe na Petiro na Yohana, engʼana yo kugharokeri ikabhabhora.
Kumaruho, abhakoro bhayo, bhakahamera Peturo na Yohana bharu mwitongo muyo. Ebhu abheene bhaghatama bhararagherani bhuno bharakorre.
Bhakabhoorani bharabhughaa, “Mbwe Tokobhakora abhanto bhano? Abhamenyi bhansi bha Yerusareemu hano, bhamanyire aghoo, mbakorre ekimanyerri kino eghekoro, na itu tutaghutora kubhanyeera chinkaani.
Ghasi engʼana ino itaghasancha bhukongʼu ko abhanto, tubhaseghani kughambana no omonto wunsiwunsi ghwiki ko eriina re Yeesu.”
Hano abhakoro bhe ritongo bhayo bhaamarre, bhakabherekera Petiro na Yohana. Bhakabhaseghani ko obhorro bharabhughaa, “Mutaghaacha kughamba kuru mutakeeghi ghwiki ko eriina re Yeesu oyo!”
Ghasi, Petiro na Yohana bhakabhagharokeri bhakabhughaa, “Inyu abheene mukenge ekiina, ghote n-bhwaheene mbere ya Ghiteema, kubhategherra inyu ghukera Ghiteema omwene.
Itu, tutaghotigha kughamba ighoro ya amangʼana ghano twaaroche no okooghu!”
Hano Petiro na Yohana bhaamarre kughamba ghayo, abhakoro bhe ritongo riyo, bhakabhahahi ko obhorro bhukongʼu, kumaruho bhakabhahatora bhaghende echaabho. Bhataabhwine enchera yo kubhaghoota enchagho, gho okubha abhanto bhansi bhaare bharamwitumi Ghiteema bhukongʼu ighoro yo obhuhorri bho omubheeru.
Mbaamanyire aghoo, omonto oyo ahoriibhu, naabheere koru kwibhoru ghooche na aare ahikiri emeeka mirongo ene.
Hano Petiro na Yohana bhaahatiru, bhakagharoka ko abhaitabherri bhaghendi bhaabho. Bhakabhabhoorra amangʼana ghansi ghano bhaabhooriiru na abhakoro bha abhasengeri na abhakoro bha Abhayahuti.
Hano bhaghendi bhaabho bhooghuure amangʼana ghayo, bhansi hamwe bhaghasimi ghusaasaama Ghiteema ko omotema ghomwe bharabhughaa, “Eee Omutemi, omokoro wa bhinsi. Iye newe waateemire risaaro, ense, ne chinyancha na bhinsi bhino bheemu.
Iye ukaghamba gho Enkoro Ehoreeru kuhetera omonu gho sookoro yiitu Tauti omubhaghasi waacho, ukabhughaa, ‘Ngooke abhanto bhano bhatare Abhayahuti bhaghukarra? Na ngooke amakabhira gha Abhaisiraeri bhaghwitegherra ghukora emeremo ghino ghitaana chiwaara?
Abhakama bhe ense na abhabhaahi mbaikomaine hamwe, korri bhamwange Omutemi Ghiteema, na Kirisito waache.’
“N-obhuheene aghoo, omukama Herote Antibhasi na Bhontio Bhiraato, mbaikomaine hamwe Abhaisiraeri na abhanto bhano bhatare Abhaisiraeri momoghi ghuno, korri bhamwange Yeesu omubhaghasi waacho omuhoreeru, ono wachaghwiire abhe Kirisito.
Amangʼana ghayo mbakorre, niigho waatunire ghakoru koru ekimbere? Ghwiki waghakangatire ko amanagha ghaacho?.
Bhoono Omutemi Ghiteema waitu, umarre kumanya bhuno bhaghotobhohi! Otusakeri itu abhabhaghasi bhaacho, kureghani amangʼana ghaacho kobhukare obhokoro
Urengore okubhoko ghoocho kuhori abhanto, ebhimanyerri na amakono bhikoru ko eriina re Yeesu, omubhaghasi waacho omuhoreeru!”
Hano bhaamarre ghusaasaama Ghiteema, ahase hano bhaare mbaikomaine, haghasingisibhu. Bhansi bhaghaichuribhu Enkoro Ehoreeru, bhakaghenderri kweeghi abhanto amangʼana gha Ghiteema kobhukare.
Abhaitabherri bhansi, bhaare no obhomwe, ko amaitegherro ghaabho, ne chinkoro chaabho. Taareho kuru omonto omwe ono abhughire aghoo, ebhinto bhino aghoote n-ebheeche omwene omwene. Hamwe bhaare ghusanga ebhinto bhinsi.
Abhatomu bha Yeesu bhaare kureghaneri abhanto koghwikongʼi oghokoro aghoo, Omutemi Yeesu naaryokire. Na Ghiteema akabhanooka bhukongʼu.
Atareho omonto ghati yaabho ono asohiiru eghento, gho okubha bhaare bhaghoote ebhewancha ne chenyumba mbaabhighoori, bhakareetera abhatomu chembiri chino bhaabhwine
Chembiri chiyo, abhatomu bhaare bharachetweni ko abhanto, kurengʼaana na bhuno omonto akwenda.
Mbe aareho Omuraawi omwe omwibhoru wa Kipuro eriina reeche aare kubherekeru Yusubhu, ghasi abheegha bha Yeesu bhakamuha eriina Bharinabha (ekyereki gheeche kirabhughaa, “Omonto ono akubhaghaghana omotema”).
Bharinabha oyo naghoori omoghondo ghooche. Ne chembiri chino aabhwine, akabhaha abhatomu bhayo.
Aareho omonto nyabhurebhe, aare kubherekeru Anania. Na mughaache aare kubherekeru Sabhira. Bhayo bhansi bhakaghori omoghondo ghoobho.
Hano bhamaare kughori omoghondo ghuyo, Anania akabhisa chembiri echende koru gho chembiri chino bhaabhwine. Mbaitabherani na mughaache ghukora kehayo. Kumaruho, Anania akaimoki chembiri chino chaatamire, akaghi akabhaha abhatomu bha Yeesu, arabhugha aghoo nechu chinsi chino abhwine.
Ghasi, Petiro akamubhoorra akabhughaa, “Iye Anania! Ake Risambu reghusoheriire momotema ghoocho, na righeeri ughambire obhurongo ko Enkoro Ehoreeru? Obhughire aghoo, ureetire chembiri chinsi, na eno notighire chembiri echende chino obhwine ko obhughori bho omoghondo!
Hano waare ukeere kughori omoghondo, n-oghoocho ghware , na hano wamarre koghughori, chembiri chiyo ne chaacho chaare, ngochetumia waare ghote okwenda. Bhoono, ghoke ukorre kehayo momotema ghoocho, witegherirre ghukora engʼana ke eyo? Utaghambire obhurongo ko abhanto, ghasi, ughambire obhurongo haare Ghiteema!”
Anania hano ooghuure amangʼana ghayo, hari remwe akagho harense aghaku. Abhanto bhansi bhano bhooghuure engʼana eyo, bhakoobhoha bhukongʼu.
Kumaruho abhamura bhakaimerra bhaghaghokundekeri omobhere ghooche ne chingebho, bhakamohira kibhara yo omoghi, bhakamoryeka.
Hano chinsaa isato chaahetire, mughaache wunsi akahika aghasoha moghechumba muyo, eno atamanyire kino kebhwiine mosubhe waache.
Petiro akamubhoori akabhughaa, “Mborra, chino nechu chembiri chinsi chino mobhwine hano mwaaghori omoghondo ghoonyu?” wunsi akamugharokeri akabhughaa, “Nechu changʼana twaaghori!”
Petiro akamubhoorra akabhughaa, “N-gooke, iye na omosubhe waacho mwaaitabherani ghusaki kungʼaina Enkoro Ehoreeru wo Omutemi Ghiteema? Righeeri, abhamura bhano mbaryekire omusubhe waacho mbagharokire, hayo bhaani mogheseku, bharakohira kibhara na iye ghwiki!”
Hari remwe, Sabhira wunsi akagho harense mbere ya amaghoro gha Petiro, aghaku hayo hayo. Kumaruho abhamura bhayo bhaghasoha, bhakabhona Sabhira wunsi akuure. Bhakamorichoki kibhara, bhakamoryeka haghuhe ne embeehera ya omusubhe waache.
Amangʼana ghayo ghakagheri abhanto bhansi bha mokanisa, hamwe na abhande bhansi bhano bhooghuure amangʼana ghayo, bhaghatiina bhukongʼu.
Abhatomu bha Yeesu, bhaakorre ebhimanyerri na amakono amaaru ko abhanto. Ghwiki abhaitabherri bhaare bhansi bhaikomaine ko omotema ghomwe, ko ahase ho oghusengera Omutemi Ghiteema, ko ahase hano hakubherekeru Ritongo re Suremani.
Abhanto bhano bhataitabheriiri Yeesu, bhaare bharabhakumi bhukongʼu abhaitabherri bhayo, ghasi bhakoobhoha kughootana nabhu, kuru omwe.
Abhanto abhande abhaaru, abhasubhe na abhaghaikoro bhaitabheriiri Omutemi Yeesu, ekirengero keebho kyare kwengeri bhukongʼu.
Kurengʼaana na amakono gha abhatomu, abhanto bhaare kureeta abharwire kibhara haghuhe ne enchera. Eno bhabharairi kochimborre na kobhiragho, korri Petiro hano akuheta, ekiriiri gheeche kebhaturi abhande mubhayo, bhahore.
Gho chensiko echaaru, abhanto abhaaru bhaare bharaacha koru ko emeghi ghe mbareka ya Yerusareemu. Mbaaretire abharwire bhaabho na bhano bhaare bhaghootiru ne emisambu, na bhansi mbaahoribhu.
Kumaruho omusengeri omokoro, na abhaghendi bhaache bhansi bhe eghikomo kya Amasatukaayo, bhakabhakorra orunyeera abhatomu bha Yeesu.
Ko riyo, bhakaghoota abhatomu bhayo, bhakabhabhoha mokibhohe eghekoro.
Ghasi obhotiko bhuyo, maraika wo Omutemi Ghiteema aghaacha, aghasengora ebheseku bhwe ebhibhohe bhiyo, akabharichoki kibhara. Kumaruho akabhabhoorra akabhughaa,
“Mughende mwimerre ko ahase ho oghusengera Omutemi Ghiteema, mubhoorre abhanto amangʼana ghansi ighoro ya obhuhoru bhwa amakora ghansi!”
Hano abhatomu bhayo, bhooghuure amangʼana ghayo, bhakamuta koghi ahase ho oghusengera Omutemi Ghiteema, bhakaghenderri kweeghi abhanto muyo. Enkaagha eyo eyo, omusengeri omokoro, hamwe na bhaare bhaghendi bhaache, bhakabherekera abhakoro bhansi bha Abhaisiraeri bhasikane ghwitongo rikoro. Bhaghatoma abharendi mokibhohe, bhagheere abhatomu bhaare.
Ghasi, abharendi bhayo hano bhaasohire muyo, bhataabhwine abhatomu bhaare. Kumaruho bhakagharoka ko abhakoro bhe ritongo, bhakabhabhoorra bhakabhughaa,
“Hano twahikire mokibhohe, tukabhona emirango ghinsi ghighaire bhwaheene, na abharendi bhaimeeriire mbere ye emirango. Ghasi hano twaighwiire emirango na ghusoha morense, tutabhwine omonto wunsiwunsi!”
Mbe, omokoro wa abharendi bha ahase ho oghusengera Omutemi Ghiteema na abhakoro bha abhasengeri, hano bhooghuure amangʼana ghayo, bhaghatamu kumanya, bhakabhoorani bhakabhughaa, “Engʼana eyo bhwe ibhaire?”
Neho omonto omwe aichire, akabhabhoorra akabhughaa, “Muntegheerre! Abhanto bhano mwaabhohire mokibhohe, ko ahase ho oghusengera Omutemi Ghiteema bhaani bhareeghi abhanto!”
Neho omokoro wa abharendi bha ahase ho oghusengera Omutemi Ghiteema akaghiire hamwe na abhasirikare bhakareeta abhatomu bhaare. Ghasi bhaakorre kehayo tare gho chenguru, gho okubha mbobhohire ghutemu amaghena na abhanto.
Mbe, bhakabhareeta ko ritongo rikoro, Bhakabhaimeeri mbere ya bhansi. Kumaruho omusengeri omokoro akabhabhoori akabhughaa,
“Tutabhaseghani ko obhorro aghoo, motighe kweeghi abhanto ko eriina re Yeesu? Ghasi inyu murasanchi ameeghi ghaanyu ighoro yaache, momoghi ghunsi gho Yerusareemu! Ghwiki murabhugha aghoo, amaanyinga gho Oghoku ghooche yeeni ighoro yiitu!”
Petiro na abhatomu bhaghendi bhaache, bhakabhoorra abhagharuka bhayo bhakabhughaa, “Iratunu komwighwera Ghiteema, ghukera abhanto!
Inyu mughaita Yeesu gho komubhamba komusarabha, ghasi Ghiteema wa bhasookoro bhiitu naamoryokwiire.
Kumaruho akamoriini no okomuha obhubhaahi bho komutoora orubhareka rooche ro bhoryo, korri abhe Omubhaahi na Omutoori wa abhanto. Ghiteema aamukorre kehayo, korri abhasakeri Abhaisiraeri bhatighe ebhibhe bheebho, na bhaabheru.
Itu hamwe ne Enkoro Ehoreeru ono Ghiteema abhahaire bhansi bhano bhakomusooka, n-abhaimererri bha amangʼana ghayo ghansi.”
Abhakoro bhayo hano bhooghuure amangʼana ghayo, bhaghakarra bhukongʼu, na bhaare ghuseemi kubhaita abhatomu bhayo.
Ghasi mwitongo muyo, aaremu Omubharisaayo owonde, aare kubherekeru Ghamarieri. Ghamarieri oyo, aare omweghi wa amaragherri gha Musa, na aare ghusooku bhukongʼu na abhanto bhansi. Akaimerra mbere ya abhanto bhe ritongo, aghakenga ekiina aghoo, abhatomu bharichokibhu kibhara gho enkaagha ensuuhu.
Kumaruho akabhabhoorra abhakoro bhaghendi bhaache bhayo akabhughaa, “Inyu abhanto bha Abhaisiraeri, ghwansa Muntegheerre bhwaheene, mutamara mukorra engʼana ino moghotuna ghukorra abhanto bhano!
Inyu, mohiite chensiko chino chaahetire, naahyokire omonto omwe ono aare kubherekeru Tauti. Tauti oyo, naitamiri aghoo, n-omonto omokoro, na abhanto ghote maghana ane [400] bhaghasakerani nawe. Ghasi komohiko, aghaitu, bhansi bhano bhaamwitabheriiri, bhaghatyamba. Na emeremo gheebho ghinsi ghighasira.
Ghwiki, enkaagha yo kubhara abhanto, naahyokire omonto owonde. Omonto oyo, aare Omughariraaya, eriina reeche aare kubherekeru Yuuta. Ewe wunsi naabhwine abhanto bho komutambana, ghasi wunsi aghaitu, na bhansi bhano bhaamwitabheriiri bhaghatyamba.
Mbe bhoono, ndabharagheri aghoo, motighe abhanto bhano! Mutakaabhakorra engʼana yinsiyinsi ensineenu. Ghote emeremo gheebho ghino, ghyaaseemiribhu na abhanto, ghirasira eghyene.
Ghasi, ghote emeremo ghiyo, n-ghe Ghiteema, mutaghutora kubhaseghani, murabha muramureki Ghiteema omwene.”
Kumaruho bhaghendi bhaache bhayo, bhaghaitabherri amangʼana ghaache. Bhakabherekera abhatomu morense, bhaghakenga ekiina aghoo bhatemu ebhimboko. Hano bhaamarre, bhakabhaseghani ghwiki bhatighe kweeghi abhanto ko eriina re Yeesu. Kumaruho, bhakabhahatora bhaghende echaabho.
Abhatomu bhayo, bhakaru ghwitongo riyo bhachomiiru bhukongʼu, gho okubha Ghiteema naatunire bhasooku gho kuhetera ghuseru ko eriina re Yeesu.
Ghasi bhatahatwire kweeghi abhanto mochenyumba chaabho, no kureghaneri abhanto Amangʼana Amachomu mo ahase ho oghusengera Omutemi Ghiteema. Chesiko chinsi nkureghani bhaare aghoo, Yeesu newe kirisito.
Gho chensiko chiyo, abhatambani bha Yeesu bhakaghenderri kwengeri abhanto bhukongʼu. Ghati yaabho bhaareho Abhayahuti bhano bhaare kughamba Ekeyunaani, Na Abhayahuti bhaghendi bhaabho bhano bhaare kughamba Ekiyaramu. Neho, Abhayahuti bhe Ekeyunaani bhangunyire aghoo, Abhayahuti bhe Ekiyaramu bhatare kubhatweeni Abhayahuti abhasino Ekiyaramu ebhyakori bhe kira orosiko.
Ko riyo, abhatomu ikomi na bhabhere bhaare, bhaghakomani abhatambani bhansi, bhakabhabhoorra bhakabhughaa, “Itakubha bhwaheene itu totighe kweeghi Engʼana ya Ghiteema, twikarere ghotweeni abhanto ebhyakori.
Bhoono abhanto bha waito, muchaghore ghati yaanyu abhasubhe mohungate bhano bhaana eteemo enchomu, bhano bhaana obhungʼaini, na bhano bhaichwire Enkoro Ehoreeru. Bhayo tubhahe emeremo ghiyo,
korri itu tughenderri ghusaasaama Ghiteema, no okweeghi abhanto engʼana yaache.”
Obhughambi bhuyo bhwachomiire abhatambani bhansi bhano bhaare hayo. Ko riyo, bhaghachaghora Sitebhano, omonto wo obhwitabherri bhukongʼu na ono aare aichwire Enkoro Ehoreeru. Ghwiki bhaghachaghora Firipo, Bhurokoro, Nikanori, Timooni, Bharimena na Nikorao we Antiyokiya, ono aare aishoriri kare ghutambana etiini ye Ekiyahuti.
Abhasubhe mohungate bhayo, bhakahiru ko abhatomu. Abhatomu bhakabhasabhera, bhaani bhabhatorire amabhoko kubhanooka ko emeremo gheebho ghiyo.
Engʼana ya Ghiteema, ikaghenderi ghusancha ko abhanto. Ghwiki ekirengero kya abheegha bha Yeesu ghikaruha bhukongʼu Yerusareemu hayo. Kuru abhasengeri abhaaru bhaghasimi ghusooka Ghiteema no kwighwera Amangʼana Amachomu ighoro yo Omutemi Yeesu.
Sitebhano n-omonto ono ahaabhiru na Ghiteema enooko eyaaru na amanagha amaaru. Kiyo nekyu kyaagheri aare ghukora amakono ne ebhimanyerri ebhekoro ko abhanto.
Ghasi, Abhayahuti abhande, bhaaghasaki Sitebhano ko amangʼana . Abhamwe bhaabho bhaare bhe enyumba ye ebhiina emwe, ino yaare kubherekeru Enyumba ye bhiina ya abhanto bho Obhutonoonu. Abhande, bhaare bharweriire ko emeghi ghe Kirene na Arekisantiriya. Abhande bhaare bharweriire ko mikowa ghe Kirikiya na Asiya.
Ghasi, bhatanaghiri komukera gho okubha naaghambire amangʼana gho obhungʼaini na Enkoro Ehoreeru naamukangatire kughamba.
Mbe, Abhayahuti bhayo, bhakangʼaina abhanto nyabhurebhe, bharongohe aghoo, “Tooghuure Sitebhano araghamba amangʼana gho oghutoka Musa na Ghiteema!”
Bhaghasegheeri bhukongʼu abhanto, hamwe na abhakoro bha Abhayahuti na abheeghi bha amaragherri gha Musa. Bhakaghi haare Sitebhano, bhakamughoota, bhakamohira ghwitongo rikoro rya Abhayahuti.
Bhakareeta abhaimererri bho obhurongo. Abhaimererri bhayo, bhakaghamba obhurongo ighoro ya Sitebhano, bhakabhughaa, “Omonto ono ataghotigha kughamba amangʼana amasineenu ighoro ya ahase ho oghusengera Omutemi Ghiteema ahahoreeru, na ighoro ya amaragherri gha Musa.
Kuru ntoomoghuure arabhugha aghoo, Yeesu wa Naasareeti, arahahanyora ahase ho oghusengera Omutemi Ghiteema, na arahonchora chisemoka chino twaahaabhiru na Musa.”
Abhanto bhansi mwitongo muyo, bhakaroghoorra Sitebhano, bhakarora obhosho bhooche bhubhaire ghote bho maraika.
Kumaruho, omusengeri omokoro akabhoori Sitebhano akabhughaa, “Amangʼana ghayo ghansi bhaaghambire hano n-go obhuheene?”
Sitebhano akagharokeri akabhughaa, “Abhanto bha waito na bhataata bhaane, Muntegheerre bhwaheene mbabhoorre! Ghiteema omwene obhokoro naamuhyokiire sookoro yiito Bhurahamu, mokyaro ke Mesobhotamiya. Enkaagha eyo, aare akeere koghi momoghi gho Harani.
Ghiteema akamubhoorra akabhughaa, ‘Oru mokyaro gheecho, na ko abhanto bhawanyu, oghi mokyaro kino ngokwereki.’
Neho, Bhurahamu asamire koru gho ekyaro gheeche kya Abhakaritaayo, akaghi kumenya momoghi gho Harani. Enkaagha eno isawaabho aare amarre ghoku, Ghiteema akamusameri mokyaro kino mumenyire bhoono.
“Ghiteema tahaire Bhurahamu eghabho yinsiyinsi, kuru obhwame obhosuuhu, gho ekyaro kino. Ghasi, naarengire okomuha ekyaro kino, kibhe egheeche na kyo orwibhoro rooche, nankabha enkaagha eyo, ataare na omoona.
Ghiteema akabhoorra Bhurahamu akabhughaa, ‘Abhanto bhaacho, bharabha abhagheni gho ekyaro kyende. Abhanto bhe ekyaro kiyo, bharabhakora kubha abhabhaghasi bhaabho na bharabhanyanki bhukongʼu, ko enkaagha ye emeeka maghana inye.’
Kumaruho Ghiteema akabhughaa, ‘Abhanto bhe ekyaro kino, eni ndabhakengera ekiina. Hano ghayo ghaghosira, ndaruusi abhanto waacho ko ekyaro kiyo, korri bhaache hano ghusengera.’
Neho, Ghiteema akore riraghano na Bhurahamu, gho nchera yo ghusaara abhaana bhe eghesubhe. Hano Bhurahamu aibhwire Isaaka, akamusaara orosiko ro kanaane koru okwibhoru ghooche. Isaaka nawe, akaibhora Yaakobho, akamusaara. Na Yaakobho nawe akaibhora abhamura ikomi na bhabhere, akabhasaara. Na bhayo nebhu bhasookoro bhiitu.
“Bhasookoro bhaitu bhayo, mbaamorochire orunyeera Yusubhu mura waabho, bhakamughori abhe omubhaghasi we ekyaro ke Miisiri. Ghasi, Ghiteema hamwe aare nawe,
Ghiteema akamutoori koru mo chitaabhu chinsi chino aabhwine. Ghwiki akamuha amachomu no obhungʼaini, mbaka Bharaao, omutemi wa Miisiri akamusaigha. Bharaao akamutora kubha omwimererri omokoro gho ekyaro gheeche ke Miisiri, na monyumba yaache yo obhutemi.
“Mbe, egheecha endoro ikabha gho ekyaro ghinsi ke Miisiri na ke Kanaani, abhanto bhakanyanka bhukongʼu. Bhasookoro bhiitu bhaakabhori ebhyakori.
Hano Yaakobho oghuure kubha, mokyaro ke Miisiri engano ghutukaho yeeni, aghatoma abhamura bhaache eyo. Na ruyo neru rware orughendo roobho ro ghwansa ko bhasookoro bhiitu koghi Miisiri.
Ko orughendo roobho ro kabhere koghi Miisiri, Yusufu akaitobhora ko bhamura bhaabho, na bhansi bhakamanyikana o Bharaao.
Kumaruho, Yusufu aghatoma amangʼana o Yakobo isawaabho aghoo, aache Miisiri, hamwe na bhamura bhaabho bhansi. Bhamura bhaabho bhayo, bhaare mirongo mohungate na bhataano.
Yaakobho akaghi Miisiri, aghakweera eyo. Bhasookoro bhiitu bhansi mbakweriire Miisiri eyo.
Amaghuha ghaabho, ghakahonchokibhu momoghi gho Shekemu, bhakagheryeka mo embeehera ya mohunguru eno Bhurahamu aare aghoore ko chembiri nyabhurebhe, koru ko abhaana bha Hamori.
“Enkaagha ya Ghiteema yo oghukora reere arengire Bhurahamu rware ruhekeraine. Abhanto bhaitu bhakaghenderri kwiyengerri bhukongʼu Miisiri eyo.
Komohiko, omukama owonde aghasimi kubhaaha mokyaro ke Miisiri, ono ataare amanyire eghento ighoro yo Yusufu.
Omukama oyo, aare omunyenterera haare bhasookoro bhiitu, na aare kubhakorra amasineenu, ko kubhahamerri bhatabhute abhaana bhaabho ebhengʼwerre, korri bhaku.
“Enkaagha eyo neyu Musa aibhwiru. Aare omoona uno aare ghuchomera bhukongʼu Ghiteema. Abhaibhori bhaache bhaakamurera ko enkaagha ye emieri etato eghyene.
Enkaagha ikahika ino abhaibhori bhaache bhaatamiru kughenderri komobhisa, bhakamohira moghitaaro komobhisa. Neho omonke o omukama Bharaao akamuroghota, akamotugha kyo omoona waache.
Musa akeeghibhu amangʼana ghansi gho obhungʼaini bho Miisiri, akabha na amanagha gho kumanya amangʼana na amakora.
“Hano Musa aahikiri enkaagha ye emeeka mirongo ene [40], akaighombu momotema ghooche, koghi kurorana na Abhaisiraeri bhaghendi bhaache.
Eyo, akarora Omwisiraeri omwe aratemu no Omomiisiri. Hayo hayo Musa akaghi komutoori, akamwiita Omomiisiri oyo nokurehani esiire .
Musa aare ghwitegherra aghoo, Abhaisiraeri bhaghendi bhaache bhayo, mbamanyire aghoo, Ghiteema arabhatoori koru kobhubhaghasi bhaabho kuhetera ewe. Ghasi bhatare bhamanyire kehayo.
Hano bhwaakiire, aghasikana na Abhaisiraeri bhabhere bhano bhaare ghwitana. Aghasimi kubhatanani no kubhaingwerani , akabhabhoorra akabhughaa, ‘Bhamure, inyu mbamwe mooni Ake! ngooke mokuyaharana?’
Ghasi Omwisiraeri ono aare konyahaara mughendi waache, akamosukuma Musa mbareka, ino arabhughaa, ‘Ne-uye aghutoore iye kubha omubhaahi waito na omwamori waito?
Ghasi ngotuna ooni konyita ghote bhuno waitire Omomiisiri woore icho?’
Hano Musa ooghuure amangʼana ghayo, akangʼosera akamenya mokyaro ke Midiani. Akamenya eyo na akaibhoraho abhaana bhabhere.
“Hano amarre emeeka mirongo ene [40] Midiani, Musa aghaicheru na maraika mwiteregho, haghuhe no orukereghe Sinai. Maraika oyo, aare ko eghisaka kino kyare ghooka omorro.
Hano Musa aarooche ekiroghooro kiyo, akaroghoora bhukongʼu. Aghaghiisokera korri akirorre bhwaheene, akooghu riraka ryo Omutemi Ghiteema riramubhoorra rirabhughaa,
‘Eni neni Ghiteema wa bhasookoro bhaacho, Bhurahamu, Isaaka, na Yaakobho!’ Hano Musa ooghuure amangʼana ghayo, akaghankana ko obhoobha, tanaghiri ghwiki korigheeri eghisaka kiyo.
Omutemi Ghiteema akamubhoorra akabhughaa, ‘Ruusi ebhiraato bheecho, gho okubha hayo wimeriire n-ahase ahahoreeru.
Obhuheene nendooche bhuno abhanto bhaane bhakunyankibhu gho ekyaro kye Miisiri. Noghwiire orokweeri roobho. Kiyo kigherri nsekirre koru mwisaaro kubhatoori koru kobhubhaghasi. Bhoono mbe, ndaghutoma Misiri eyo.’
“Musa oyo newe abhanto bha Isiraeri bhaamwangire, bhakamubhoorra bhakabhughaa, ‘Uye aghutoore iye kubha omubhaahi waito na omwamori waito?’ Ghasi Musa newe ono aatomiru na Ghiteema abhe omubhaahi waabho na omutoori waabho. Ghiteema akamutoma ko kuhetera maraika ono aamohyokiire ko eghisaka keere .
Musa newe aaruusiri Abhaisiraeri ko ekyaro ke Misiri, gho enchera yo ghukora amakono ne ebhimanyerri ebheeru gho ekyaro kiyo, na ko enyancha Emberetu. Akaghenderri na ghayo mwiteregho, ko enkaagha ye emeeka mirongo ene [40].
Musa oyo, newe aabhooriire Abhaisiraeri akabhughaa, ‘Ghati yaanyu, Ghiteema arabhaha omurooti ke eni.’
Musa oyo, aare ghwikara hamwe na bhasookoro bhaitu mwibhara. Newe oyo aaghambaine na ko orukereghe ro Sinai. Akahaabhu amangʼana gho obhuhoru, aghaturetera itu
“Ghasi Abhaisiraeri bhayo, bhasookoro bhaitu, bhakanga komusooka Musa, bhakamutoora mbareka. Bhakaighombu kometema gheebho kugharoka Misiri.
Bhakamubhoorra Haruuni bhakabhughaa, ‘Otukorre chisanamu chino chekubha chiratukangata ko enchera. Gho okubhaMusa ono aatorusiri Miisiri, tutamanyire kino keemobhwine.’
Mbe, gho chensiko chiyo, bhaghakora esanamu ino yaatubaine ne ekimoori. Bhakabha bharayeruseri ekemwenso, ne emeremo ghya amabhoko ghaabho abheene.
Ko riyo, Ghiteema akabhatigha bhasengere ereebha, omweri, ne chinchota, ghote yandekiru ko eghitabho kyo abharooti kirabhughaa, ‘Inyu Abhaisiraeri, hano mwaamenyire mwiteregho ko emeeka mirongo ene, mutare kungoghera eni chetigho korri monduseri ekemwenso!
Ahase hansi hansi hano mware koghi, mwagheghire ne ekebhuru kyo ghusaasaameramu ghiteema waanyu Moreki, ne etuubho ye enchota ya Refani, chisanamu chino mwaikooriire korri murachisengera. ko riyo ndabhasameri kure eyo, kuheta ekyaro kino ghekubherekeru Baberi.’”
Sitebhano akaghenderri kughamba arabhughaa, “Mwiteregho eyo, bhasookoro bhaitu bhayo, bhaaghiire ne ekebhuru kyo obhwimererri, bho kubhaho ko Ghiteema. Ikabha Ghiteema akeerekerri Musa, arikore ribhe ghote bhuno Ghiteema aamutomire.
Kumaruho bhasookoro bhaitu bhayo, ino bhaghakangatu na Yoshuwa, mbaghiire ne ekebhuru kiyo. Nabhu bhakakireeta gho ekyaro kino bhaaruusiiri abhanto bha amakabhira aghande, bhano Ghiteema abhatyambiri mbere ya bhasookoro bhiitu. Mbe, ekebhuru kiyo, kighatama ko ekyaro kiyo, kuhekera ko enkaagha ya omutemi Tauti.
Tauti ono asaighiru na Ghiteema, Tauti aghasabha Ghiteema wa Yaakobho amwitabherri korri amwabhekere ahase ho oghusengera Omutemi Ghiteema.
Ghasi ono amwabhekiire Ghiteema enyumba eyo, no omukama Suremani.
“Ghasi, Ghiteema ono aani ighoro ya bhinsi, taghwikara monyumba iyo yinsiyinsi he. N-gote bhuno omurooti aghambire akabhughaa,
‘Omutemi Ghiteema naaghambire aghoo, Risaaro, neku eghetumbe keene kyo obhukama, na ense, neho ahase haani ho ghutoora amaghoro ghaane. Bhoono, muranyabhekerra enyumba ya bhwe? Hande ahase haane ho kumonyera harabha hayi?
Ebhinto bhinsi bhino, tare neni omwene naabhiteemire?’”
Sitebhano akaghenderri kughamba arabhughaa, “Inyu na-abhanto bhe emetwe emikongʼu mooni! Emetema gheenyu na amatwe ghaanyu, ghanga gha abhanto bhano bhataghusooka Ghiteema. Chensiko chinsi murareki Enkoro Ehoreeru, ghote bhuno bhasookoro bhaanyu bhakore.
Obhuheene neho aani omurooti kuru omwe ono bhasookoro bhaitu bhatamunyankiri. Bhaghaita kuru abharooti bha kare bhano bhaare bhararigheeri oghuucha ko woore Omwene bhoronge! Na oyo newe woore mwakorirre omorwecho, mukamwita!
Inyu mwaahaabhiru amaragherri gha Ghiteema, ghokwerekeribhu na maraika bhaache, ghasi mutaghaghotire he.”
Hano abhakoro bhayo bha Abhayahuti, bhooghuure amangʼana gha Sitebhano ghayo aghambire, bhaghakara bhukongʼu, bhakaroma amaino ghaabho ko obhooro.
Ghasi Sitebhano, akagharamera mwisaaro na ino aichwire Enkoro Ehoreeru, akarora obhurabhu bho Ghiteema, na Yeesu aimeriire orubhareka ro bhoryo ro Ghiteema.
Kumaruho akabhughaa, “Righeeri! Ndarora mwisaaro haighokire, no Omoona wo Omonto aimeriire orubhareka ro bhoryo ro Ghiteema!”
Hayo, abhakoro bhayo bha Abhayahuti, bhakariibha amatwe ghaabho ne amabhoko ghaabho, eno bharatema ekereghe bhukongʼu. Bhansi bhakamwichora Sitebhano hari remwe, bhakamughoota.
Kumaruho, Bhakamorichoki kibhara yo omoghi gho Yerusareemu, bhaghasimi komutema na amaghena. Hano bhaare komutema, abhaimererri bhakaruusi chingebho chaabho, bhaghachitora ko omomura omwe. Omomura oyo, aare kubherekeru Sauri korri achichonge.
Hano bhaare ghutema Sitebhano na amaghena, ewe aare kubhasaasaama arabhughaa, “Eee Omutemi Yeesu, ugheghe omotema ghoone!”
Kumaruho akahighama, aghakuura ko riraka rikoro arabhughaa, “Omutemi, utakaabhakengera ebhiina ko ebhibhe bheebho bhino!” Hano aamarre kughamba ghayo aghaku.
Sauri wunsi naitabheriri no oghwitu ko Sitebhano. Mbe, abhanto bhano bhasookire Ghiteema bhakaryeka Sitebhano, bhakamukorra bhukongʼu. Orosiko roore Sitebhano aaitiru, abhaitabherri bha momoghi gho Yerusareemu, bhaghasimi kunyankibhu bhukongʼu, kuru bhakanyaraghana. Abhaaru mbangʼosire, ghasi abhatomu bha Yeesu abheene, nebhu bhaatamire Yerusareemu hayo. Bhano bhangʼosire. bhakangʼosera gho ekyaro ke Yuuteya na Samaariya

Enkaagha eyo, Sauri wunsi aaghasimi ghosiki abhaitabherri bha Yeesu. Aare ghusoha mochenyumba chaabho, arabharuta gho chenguru, abhasubhe na abhaghaikoro bhano aare kubhonamu, no okubhabhoha mokibhohe.
Abhaitabherri bhayo bhaakanyaraghaine, ahase hansi, bhakabha bhareeghi abhanto Amangʼana Amachomu ighoro ya Yeesu.
Firipo wunsi, akahiringita momoghi gho Samaariya, aghasimi kureghaneri abhanto bho omoghi ghuyo ighoro ya Kirisito.
Abhanto abhaaru bhaare komutegherra bhwaheene bhukongʼu, bharooghu no okurora ebhimanyerri bhino aare ghukora.
Aare ghutwambi emisambu koru ko abhanto abhaaru. Hano emisambu ghiyo ghware koru ko abhanto bhayo, ghakabha ghirakuura ko riraka rikoro. Nahoori abhanto abhaaru, kuru abhabheeru.
Ko ghayo, abhanto bha momoghi ghuyo bhaghachomeru bhukongʼu.
Mbe, momoghi ghuyo gho Samaariya, aaremu omoturutumbi omwe. Omoturutumbi oyo, aare kubherekeru Simeoni. Gho enkaagha entambe, naaroghoori abhanto bha momoghi ghuyo, ko obhoturutumbi bhooche. Aghiikumi ighoo, ewe namanyikaine.
Abhanto bhansi, abhasuuhu ko abhakoro, bhaare komutegherra bhwaheene bhukongʼu, bharabhughaa, “Omonto uno newe amanagha gha Ghiteema, ghano ghamanyikaine aghoo, ‘Amanagha Amakoro gha Ghiteema’!”
Abhanto bhayo, bhaakaghenderri komutegherra bhukongʼu, gho okubha naabharoghorri ko obhoturutumbi bhooche, gho enkaagha entambe.
Hano Firipo aabhareghaniiri Amangʼana Amachomu ighoro yo obhukangati bho Ghiteema, na ighoro ye eriina re Yeesu Kirisito, bhaghaitabherri. Kumaruho abhasubhe na abhaghaikoro bhakabhaatiisibhu.
Simeoni wunsi aghakumi Yeesu akabhaatiisibhu. Akabha aratambana Firipo kira ahase hano aare koghi. Hano aarooche ebhimanyerri na amakono amakoro ghano Firipo aare ghukora, akaroghoora bhukongʼu.
Hano abhatomu bha Yeesu, bhano bhaare bhasaghiire Yerusareemu, bhooghuure ighoo, abhanto bha Samaariya bhaitabheriiri Engʼana ya Ghiteema, bhaghatoma eyo Petiro na Yohana.
Hano bhaahikire, bhakabhasabhera abhaitabherri bhayo, korri bhabhone Enkoro Ehoreeru.
Gho okubha atareho kuru omwe waabho ono aare asekeriru ne Enkoro Ehoreeru. Ebhu bhaare kubhaatiisu ko eriina ryo Omutemi Yeesu eryene.
Petiro na Yohana bhaghatoora amabhoko ighoro ya abhanto bhayo, bhakahaabhu Enkoro Ehoreeru.
Hano omoturutumbi oyo Simeoni aarooche kubha abhanto bharahaabhu Enkoro Ehoreeru ko oghutooru amabhoko na abhatomu, akabhaha Petiro na Yohana chembiri, arabhughaa,
“Muuhe na eni amanagha ghano, korri kira omonto uno ndatoorre amabhoko ghaane, ahaabhu Enkoro Ehoreeru!”
Petiro akamugharokeri akabhughaa, “Iye ne chembiri chaacho muhombere kure, gho okubha uraitegherra ighoo, etuho ya Ghiteema nkughorubhu yeeni gho chembiri!
Iye, toghusanga ko ghinsighinsi ko emeremo ghino ghe Ghiteema, gho okubha enkoro yaacho itare bhwaheene mbere yaache.
Bhoono, wishooreri Ghiteema, na omusaasaame ewe Omutemi, ubhone arakwabhera amaitegherro ghaacho amasineenu ghano ughoote momotema ghoocho.
N-obhuheene ngokurora neeni, wichwire orunyeera bhukongʼu ghote obhooro bhwe endore, na ghwiki ubhaire omubhohe we ebhibhe.”
Kumaruho Simeoni akamugharokeri akabhughaa, “Inyu munsaasaamere ko Omutemi Ghiteema, korri ritakabhona kuru engʼana emwe ko ghayo ghano mwaaghambire.”
Petiro na Yohana hano bhaamarre kuragherri no okweghi amangʼana gha Omutemi Yeesu, bhakagharoka Yerusareemu. Enkaagha bhaare monchera, mbaahetiire mobhechichi ebheeru bhe Samaariya bharareghani Amangʼana Amachomu.
Mbe, maraika wo Omutemi Ghiteema akamubhoorra Firipo akabhughaa, “Tanora ughende orubhareka ro bhachuuta uhetere enchera eno ekohiringita koru momoghi gho Yerusareemu, iraghi momoghi gho Ghaza.” Enchera eyo eno maraika akughambera, iraheta mwiteregho.
Firipo aghatanora, akahetera ko enchera eyo. Hano aare kughenda, aghasikana no omukangati omwe wa gho ekyaro ke Ethiopia. Omukangati oyo, n-omochigharu aare. Ghwiki, aare omuwasiri we chembiri che Kandake, omukama we ekighaikoro gho ekyaro ke Ethiopia. Aare aghiire Yerusareemu oghusaasaama Ghiteema.
Na ko enkaagha eyo, aare aragharoka ka, aikaire morense yo omokokoteni ghooche gho okurotu ne chifaraasi, eno arasoma eghitabho kyo omurooti Isaaya.
Enkoro Ehoreeru akabhoorra Firipo akabhughaa, “Nooghi isokerra omokokoteni ghuyo, ughende naghu.”
Firipo akaryerera. Hano aahikire, akooghu arasoma eghitabho kyo omurooti Isaaya. Neho Firipo amubhoorri akabhughaa, “Amangʼana ghano oghusoma, nkoghongoraooni?”
Nawe akamugharokeri akabhughaa, “Bhwe ngukora manye, na omonto atareho wo okonyerekeri?” Kumaruho omokoro oyo, akaghaghaani Firipo asohe morense yo omokokoteni ghooche bhaikare hamwe.
Amandeko Amahoreeru ghano omokoro oyo aare arasoma, n-gano, “Aaghakangatu ghote ringʼondi rino rekoghi ghochichu. Aare akirre ghote bhuno ringʼondi rirakirra hano bhakorighogha.
Bhaamusere no komukengera ekiina kyo omusari. Atareho omonto uno aghutora kughambera orwibhoro rooche, gho okubha aaitiru monse hano.”
Omonto oyo, akabhoori Firipo akabhughaa, “Ndasabha umborre, amangʼana gho omurooti oyo, n-ighoro ya uye? N-ighoro yaache omwene, ghasi ighoro yo omonto owonde?”
Neho Firipo asimiri na amandeko ghayo ghayo, komuragherri Amangʼana Amachomu ighoro ya Yeesu.
Enkaagha bhaare bharaghenderri na orughendo ko nchera eyo, bhakahika ahase hano haana amanche. Omonto oyo, akabhoorra Firipo akabhughaa, “Righeeri, ghano n-amanche! N-ke kino ghekundeki ntighe kubhaatiisu?” [
Firipo akamubhoorra akabhughaa, “Hano uraitabherri Yeesu Kirisito gho enkoro yaacho yinsi, ngutorawooni kubhaatiisu.” Nawe akamugharokeri akabhughaa, “Nitabheriri ighoo, Yeesu Kirisito newe Omoona wo Ghiteema.”]
Kumaruho akaimerri omokokoteni. Neho bhansi bhabhere bhasekire, bhaghasoha morense ya amanche, Firipo akamubhaatiisi.
Hano bhaaruure mumanche, Enkoro Ehoreeru yo Omutemi Ghiteema aghasara Firipo. Omochigharu oyo, tamorooche ghwiki, ghasi akaghenderri no orughendo rooche, achomiiru.
Mbe Firipo aghaitaki aani momoghi gho Azota. Koru omoghi ghuyo, akaghi orubhareka ro omoghi gho Kaisariya. Enkaagha aare araghi, aare kureghani Amangʼana Amachomu ighoro ya Yeesu komeghi ghinsi ghino aare kuheta.
Enkaagha eyo yinsi, Sauri akaghenderri kubhakora ehaho yo okobhaita, abhatambani bho Omutemi Yeesu. Orosiko romwe, akaghi ko omusengeri omokoro,
akamusabha amuhe enyarubha eno ekomumanyikani, aghi nayu gho chenyumba cho momoghi ghe Damasiko. Naakorre kehayo, korri hano arabhone abhasubhe hande abhaghaikoro bhano bhakughoota Enchera yo Omutemi Yeesu, anaghi kobhabhoha, abhareete momoghi gho Yerusareemu.
Neho, Sauri asimiri orughendo ro okoghi Damasiko. Hano aare haghuhe kohika omoghi ghuyo, hari remwe obhurabhu obhororo koru mwisaaro, bhukamumwereki ahase hansi.
Kumaruho akagho harense, akooghu riraka riramubhoori rirabhughaa, “Sauri! Sauri! Gho ke okunyanki?”
Sauri nawe akagharokeri akabhughaa, “Omutemi, iye ne-uye?” Akamubhoorra akabhughaa, “Eni neeni Yeesu, ono iye okunyanki!
Bhoono, imerra! Nooghi usohe momoghi ghuyo, urabhoorru kino keghutunu ukore.”
Abhasubhe bhano aare kughendani nabhu hamwe, bhaghakira kiri gho okubha bhooghuure riraka gho ekiroghooro, ghasi bhataabhwine omonto wunsiwunsi.
Kumaruho Sauri akabhooka no okwimerra, ghasi hano aatunire korigheeri, tarooche eghento. Mbe, bhaghendi bhaache bhakamughoota okubhoko, bhakamohira Damasiko.
Aghaikara eyo, chensiko isato ahukure. Na gho enkaagha eyo, ataare kuraaghera kuru konyo eghento ghinsighinsi.
Mbe, Damasiko eyo, aareho omutamboni omwe wa Yeesu, ono aare kubherekeru Anania. Omutemi Yeesu, akamubherekera Anania mondooto akabhughaa, “Anania!” Nawe akaitabha akabhughaa, “Omutemi, neeni hano.”
Kumaruho Omutemi akamubhoorra akabhughaa, “Bhooka ughende gho enchera ino ekubherekeru ‘Ya bhoronge’. Ubhoori morense ye enyumba ya Yuuta, omonto uno arweriire momoghi gho Tariso. Omonto oyo, arabherekeru Sauri. Righeeri bhoono arasaasaama Ghiteema.
Narootire ighoo iye Anania, urasoha morense ye enyumba no komutoora amabhoko, korri arore ghwiki.”
Ghasi Anania akagharokeri akabhughaa, “Omutemi, nooghuure koru ko abhanto abhaaru, ghote Sauri oyo, aare ghukorra amasineenu abhanto waacho Yerusareemu eyo!
Na bhoono aichire Damasiko hano, na amanagha koru ko abhakoro bha abhasengeri, korri abhohe bhansi bhano bhaghusaasaama ko eriina reecho.”
Ghasi Omutemi akamubhoorra Anania akabhughaa, “Iye nooghi! Omonto oyo, nemohwere abhe omubhaghasi waane, korri areghani eriina reene ko abhanto bhano bhatare Abhayahuti na obhubhaahi bhoobho, na ko Abhaisiraeri abheene.
Eni omwene ndamwereki ghote aghotunu kunyankibhu bhukongʼu, ko okugheri ye eriina reene.”
Kumaruho Anania akaghi, aghasoha morense ye enyumba eyo. Aghatoora amabhoko ghaache ighoro ya Sauri, na akamubhoorra akabhughaa, “Omonto waito Sauri, kubhe ino waare ghuucha, Omutemi Yeesu aakohyookire monchera. Bhoono ewe aantomire haare iye, korri unaghi kurora ghwiki, na wichoribhu Enkoro Ehoreeru.”
Hari remwe, ebhinto ghote amaghamba, ghakagho koru komaiso gha Sauri. Ewe akanaghi kurora ghwiki. Kumaruho akaimerra, akabhaatiisibhu.
Hano aamarre kuraaghera ebhyakori, akabhona chenguru ghwiki. Sauri aikaire na abhatambani bha Yeesu bhano bhaare Damasiko eyo, ko enkaagha ye chensiko nsuuhu echeene.
Hari remwe, aghasimi kweeghi mochenyumba cha Abhayahudi cho oghusaasaameramu Ghiteema ighoro ya Yeesu ighoo, Yeesu newe Omoona wo Ghiteema.
Abhanto bhansi bhano bhooghuure Sauri, bhaakaroghoora bhukongʼu. Bhakabhoorani bhakabhughaa “Omonto uno, tere woore aare oghwita abhatambani bha Yeesu, Yerusareemu yeere? Na aachire hano ko engʼana iyo iyo, korri abhabhohe no kobhahira ko abhakoro bha abhasengeri!”
Ghasi Sauri akabha akaghenderri kubhona chenguru, akaroghoori Abhayahuti bhano bhaare bhamenyire Damasiko ghokobhakumerri ighoo, Yeesu newe Kirisito. Akabheeghi kuhetera Amandeko Amahoreeru, kuhekera hano bhasindiru komunyeera chinkaani.
Hano chensiko echaaru chaahetire, Abhayahuti Bhakarwecha ekiina kyo komwita Sauri.
Abhayahuti bhakabha bharaghonyera Sauri, obhotiko no omwise ko emirango ghyo omoghi ghuyo, , korri bhamwite. Ghasi Sauri akabhoorru amangʼana ghayo.
Obhotiko bhomwe, abheegha bhaache bhakamusohi mo ensaho kino kyare kibhohirru chensiri. Kumaruho bhaghakiheti mwibhanga rikoro rye endighi ino yaare yinaare omoghi, bhaghasekeri ensaho kibhara yo omoghi ko chensiri cheere, akaghi.
Neho Sauri akaghi momoghi gho Yerusareemu. Hano aahikire eyo, aghasaki kughootana na abhatambani bha Yeesu. Ghasi nebhu bhansi bhaakamotiina, gho okubha bhatanaghiri komwitabherri ighoo, nawe obhuheene nomutambani wa Yeesu abhaire.
Ghasi Barinabha akaimoki Sauri, akamohira ko abhatomu. Akabhabhoorra ghote bhuno Sauri arooche Omutemi Yeesu monchera, enkaagha eno aare koghi Damasiko, na ghote bhuno Omutemi aghambaine nawe. Ghwiki akabhabhoorra ghote bhuno eeghiri abhanto bha eyo ko bhukare ighoro ya Yeesu.
Mbe, Sauri aghaikara na abhatomu bhayo momoghi gho Yerusareemu. Aare kughendani nabhu hamwe, areeghi abhanto kobhukare ighoro yo Omutemi Yeesu.
Gho enkaagha, aare araghamba no kubhoorani na Abhayahuti bhano bhaare kughamba Ekeyunaani, ghasi bhoobho bhaaghacharibhu komwita.
Abhaitabherri abhande hano bhaangʼurre engʼana eyo, bhakahira Sauri momoghi gho Kaisariya. Kumaruho koru eyo, bhakamutoma aghi momoghi gho Tariso.
Ko chensiko chiyo, ekanisa yaare ne emirembe ahase hansi ko mikowa ghye Yuudeya, Ghariraaya, na Samaariya. Abhaitabherri bhakaghenderri kunaghi, komutegherra Omutemi Yeesu na ko omotema na Enkoro Ehoreeru. Kehayo, bhakaghenderri kwiyengerri.
Petiro hano aare ghukora orughendo ahase hansi, orosiko romwe akahika ko abhanto bha Ghiteema bhano bhaare momoghi gho Rita.
Momoghi muyo, akabhona omonto omwe, eriina reeche Ayineya. Ewe aare omorwire wo kunyeeka, na ko enkaagha ye emeeka enaane, taruure kobhorre.
Petiro akamubhoorra Ayineya akabhughaa, “Yeesu Kirisito arakuhori! Imerra, waari obhorre bhoocho.” Hari remwe igho, Ayineya akaimerra.
Mbe, abhanto bhansi bhano bhaamenyire Rita na Saroni, hano bhaarooche Ayineya, bhakaishooreri Omutemi Yeesu.
Momoghi gho Yobha, aaremu omughaikoro omwe, omutamboni wa Yeesu. Omughaikoro oyo, aare kubherekeru Tabhita. Ko Ekeyunaani eriina reeche n-Dorikasi, ekyereki gheeche n-eghisara. Ewe aare arasakeri abhatobhu, ghwiki aare arakora amakora amachomu.
Enkaagha eyo, Dorikasi akabhabhara, aghaku. Abhanto bhakeeghi omobhere ghooche, bhakamuraari morense ye eghechumba ke moghorofa.
Enkaagha eyo, abhatambani bha Yeesu bhakooghu aghoo, Petiro aare Rita. Bhaghatoma abhasubhe bhabhere ko Petiro, gho okubha omoghi gho Rita ghware haghuhe na omoghi ghoobho gho Yobha. Abhasubhe bhayo hano bhaahikire, bhakabhoorra Petiro bhakabhughaa, “Ntoghusaasaamire uuche momoghi ghwitu, utakaghechere ghuucha!”
Mbe, Petiro aghatanora, akaghi hamwe nabhu. Hano bhaahikire Yobha, bhakamohira morense ye eghechumba ke moghorofa. Hano ahikire moghechumba kiyo akabhonamu abhasino abhaaru bhakamwinaara, bhakabha bharakuura. Bhakamwereki chingancho, na chingebho chende chino Dorikasi aare ghotuma enkaagha eno aare omuhoru.
Petiro akabhabhoorra bhansi bharichoke kibhara. Akahighima aghasaasaama Ghiteema. Kumaruho aghaishooreri omobhere gho omoku, akabhughaa, “Tabhita, bhooka!” Tabhita akaramoki amaiso. Hano aamorooche Petiro, aghaikara.
Petiro akamughoota okubhoko, akamutooreri kwimerra. Kumaruho akabherekera abhasino na abhaitabherri abhande, akabheereki Tabhita eno abhaire omuhoru ghwiki.
Engʼana eyo ikamanyikana bhukongʼu momoghi ghunsi gho Yobha. Abhanto abhaaru bhaghaitabherri Omutemi Yeesu.
Mbe, Petiro aghaikara Yobha hayo ko chensiko echaaru, aare aikaire morense ye enyumba yo omukori wa amaseero, uno aare kubherekeru Simeoni.
Momoghi gho Kaisariya, aaremu omwimererri omwe wa abhasirikare. Omwimererri oyo, aare kubherekeru Korineriyo. Ewe aare araimererra eghekomo kya abhasirikare righana remwe ko ghekomo eghekoro kino kyare kubherekeru, Eghekomo ke Kiitariya.
Korineriyo aare omusaighi Ghiteema, hamwe na abhanto bhansi bhano bhaare waache ka. Aare ghutoori bhukongʼu Abhayahuti bhano bhaare abhatobhu, na ghusabha Ghiteema kira enkaagha.
Orosiko romwe, yaare ensa ya kenda yo omwise, Korineriyo akarora bhurabhu mokirooto ighoo, maraika wa Ghiteema amohyokiire. Maraika oyo, akamubherekera akabhughaa, “Korineriyo!”
Korineriyo akarigheeri maraika ko obhoobha, kumaruho akamubhoori akabhughaa, “Omutemi, nke keeho?” Maraika oyo, akamubhoorra akabhughaa, “Ghiteema oghuure amasabhi ghaacho na arooche muno oghutoori abhatobhu, na ko riyo arakohiita.
Ko riyo bhoono, toma abhanto nyabhurebhe bhaghende momoghi gho Yobha. Aaho omonto omwe eyo, arabherekeru Simeoni, eriina reeche erende newe Petiro. Omubhorre aache.
Araikara kyo omugheni ko omonto omwe omukori we ebhinto bhe eghiseero, eriina reeche arabherekeru Simooni. Enyumba yaache yeeni mbareka ye enyancha.”
Hano Maraika oyo, aamarre kubhoorra Korineriyo amangʼana ghayo, aghatanora. Kumaruho Korineriyo akabherekera abhabhaghasi bhabhere, hamwe na omosirikare omwe koru ko abhatooreri bhaache, uno aare kwighwera Ghiteema.
Korineriyo hano amarre kubhabhoorra ghansi ghano ghatokiire, akabhatoma bhaghende momoghi gho Yobha.
Etabhoori yaache, abhanto bhatato bhayo hano bhaahikire haghuhe na omoghi gho Yobha, Petiro akariina ighoro ye enyumba ghusaasaama Ghiteema. Yaare ghote ensa ya ghasansabha yo omwise.
Hano aare arasaasaama, akooghu arambokire, akaighombu kubhona ebhyakori. Enkaagha eno bhaare komukorra ebhyakori, akarora amaroro.
Ko amaroro ghayo, naarooche mwisaaro haraighoka, ne eghento ghote esuuka enkoro, irasekera harense ikabha ighootiru chimbareka chaache chinsi inye.
Morense ye esuuka muyo, chaaremu chetyenyi chino chiheteraine heteraine, chetyenyi cha amaghoro ane, chetyenyi chino chekwingʼoora enda, ne ebhinyonyi.
Hayo, Petiro akooghu riraka, rirabhughaa, “Petiro, bhooka, ochinche uraaghere!”
Ghasi, Petiro akamugharokeri akabhughaa, “Hasehe, Omutemi! ntakaraaghiire ebhyakori bhinsibhinsi bhino amaragherri gha Musa ghakwanga gharabhugha n-ebhinabhi!”
Riraka riyo, rikamubhoorra ghwiki rikabhughaa, “Otighe kubherekera ebhinto bhino Ghiteema arabhiri aghoo n-ebhinabhi.”
Riraka riyo, ikaihonchokera hari ghatato. Neho esuuka yagharokiribhu mwisaaro.
Hano Petiro aare akeere aribhoori ighoro ye ekyereki kya amaroro ghayo, abhanto bhatato bhano bhaare bhaatomiru na Korineriyo bhakabha bherekiribhu enyumba ya Simooni. Bhaare bhaimeeriire mbere ye egheseku.
Bhakabherekera na bhakabhoori bhakabhughaa, “Omugheni uno akubherekeru Simooni eriina erende Petiro, hano aani?”
Na enkaagha Petiro aare akeere Araghenderri na amaitegherro ighoro ye ekyereki kye mokirooto keere, Enkoro Ehoreeru akamubhoorra akabhughaa, “Tegherra! Bhaaho abhanto bhatato hano, bharaghotuna.
Sekera harense ughende nabhu, utakabha ne ehaho, gho okubha neeni omwene mbatomire haare iye.”
Petiro aghasekera harense, akabhabhoorra abhanto bhayo akabhughaa, “Eni newe ono moghotuna. N-gooke muchire?”
Bhakamubhoorra bhakabhughaa, “Ntutomiru no omwimererri omwe wa abhasirikare, eriina reeche Korineriyo. Korineriyo oyo ghusooku aani bhukongʼu na Abhayahuti bhansi, ko bhoore aghusoka ghiteema, ghwiki n-omonto omuchomu bhukongʼu. Bhoono maraika omuhoreeru wo Ghiteema amuragheriiri ighoo, aghukaribhisi ka waache, korri ategherre amangʼana ghano okomubhoorra.”
Mbe, Petiro akabhakaribhisi bhasohe nyumba, bhabhe abhagheni bhaache. Etabhoori yaache, Petiro na abhanto bhatato bhaare bhaghasimi orughendo na abhaitabherri abhande koru Yobha bhano bhaare ghutambana Petiro.
Orosiko ro kabhere, bhakahika momoghi gho Kaisariya. Hano bhaahikire, bhakabhona Korineriyo akeere arabhaghanya aani areghaini abhanto bha waabho na abhasaani bhaache bha haghuhe.
Hano Petiro ahikire, Korineriyo akamoturungʼana, akahighama akahiinya obhosho harense komusengera.
Ghasi Petiro akamwimerri akamubhoorra akabhughaa, “Imerra! Eni ghwiki n-omonto ghote iye!”
Kumaruho Petiro aghasoha hamwe na Korineriyo morense ye enyumba bhaani bharaghamba, bhakabhona abhanto abhaaru mbaikomaine morense.
Petiro akabhabhoorra akabhughaa, “Inyu mumanyire bhwaheene aghoo, amaragherri ghiitu itu Abhayahudi nkwangaghaani ghwichoghana hande kubhataara abhanto bhano bhatare Abhayahuti. Ghasi Ghiteema naaseghaini, ntakabherekera omonto wunsiwunsi ighoo, n-omunabhi ghasi ighoo, taghutakeru .
Kiyo nenku kigherri nichire hano mumberekiire, ntangire. Bhoono ndabhabhoori ighoo, gho ke mumberekiire?”
Korineriyo akamubhoorra akabhughaa, “Chensiko isato chino chihetire, naare morense ye enyumba ndasaasaama Ghiteema, ko enkaagha ghote eno eno ko ensa kenda cho omwise. Hari remwe, nkarora omonto aimeriire mbere yaane, aswarre chingebho chino chekubharibhari.
Omonto oyo, Akamboorra akabhughaa ‘Korineriyo, Ghiteema oghuure amasabhi ghaacho, nkohiitaaani bhuno oghutoori abhatobhu.
Ko riyo, bhoono utome abhanto momoghi gho Yobha, bhareete Simooni eriina erende neru Petiro. araikara ghote omugheni o Simooni, omukori we ebhinto bhya amaseero, enyumba yaache yeeni mbareka ye enyancha.’
Nekyu kigherri ngatoma abhanto hari remwe haare iye. Na iye wunsi ukorre bhwaheene ghuucha. Mbe, bhoono itu bhansi, tooni hano mbere ya Ghiteema, korri tooghu amangʼana ghano Omutemi aghutomire ghotubhoorra.”
Hayo Petiro akabhabhoorra akabhughaa, “Bhoono manyire kemwe ighoo, obhuheene Ghiteema taghuchaghora abhanto
Ghasi, araitabherri abhanto bhano bhatare Abhayahuti bhano bhakomusooka, no ghukora ghano akwenda mbere yaache.
Inyu mumanyire amangʼana ghano Ghiteema ahaire Abhaisiraeri. Abhareghaniiri Amangʼana Amachomu ighoo, bhabhone emirembe kuhetera Yeesu Kirisito. Yeesu oyo, newe Omutemi wa abhanto bhansi.
Ghwiki mumanyire amangʼana ghano ghatokiire ko omukowa ghunsi gho Yuudeya. Kuwansera Ghariraaya, kuru hano Yohana Omubhaatiisi kureghaneri abhanto ighoo, bhabhatiisibhu.
Mumanyire ighoo, Ghiteema naamohwire Yeesu wa Naasareeti, ko okomuha Enkoro Ehoreeru, na amanagha. Yeesu naaghiire eno na eno, arakora amangʼana amachomu no okuhori bhansi bhano bhaare kunyankibhu ne chenguru che Risambu. Naakorre kehayo, gho okubha Ghiteema aare hamwe nawe.
“Na itu nebhu abhaimererri bha amangʼana ghansi ghano Yeesu aakorre gho ekyaro kya Abhayahuti, na momoghi gho Yerusareemu. Kumaruho aghaitu gho okubhambu komusarabha.
Ghasi orosiko ro ghatato, Ghiteema akamoryokora, akamwereki ko abhanto.
Tere abhanto bhansi bhaamorooche, ghasi Ghiteema noohwere abhaimererri komurora. Abhaimererri bhayo, neghu itu. Kuru hano Yeesu aaryokire, twamorooche, tukaraaghera no okonyo hamwe nawe.
Nawe naaturagheriri kweeghi abhanto Amangʼana Amachomu no kureghani ighoo, ewe newe atomiru na Ghiteema, akengere ekiina abhahoru na abhaku.
Abharooti bhansi bhakabhugha ighoro yaache ighoo, omonto wunsiwunsi uno akomwitabherri, arabheru ebhibhe bheeche bhinsi, kuhetera ewe.”
Petiro hano aare akeere araghamba amangʼana ghayo, Enkoro Ehoreeru akabhasekerra bhansi bhano bhaare komutegherra.
Abhayahuti bhano bhaamwitabheriiri Yeesu, bhano bhaare bhaachire na Petiro koru Yobha, bhakaroghoora bhukongʼu, kurora ighoo Ghiteema aitororiire Enkoro Ehoreeru kuru ko abhanto bhano bhatare Abhayahuti.
Mbaamanyire kehayo, gho okubha bhooghuure abhanto bhayo, bharaghamba ekighambo kende, no oghutooni Ghiteema. Neho Petiro agharokiiri akabhughaa
“Abhanto bhayo bhabhwine Enkoro Ehoreeru ghote haare itu taabhwine. Bhoono, uye aghutora kubhaseghani bhatighe kubhaatiisu ko amanche?”
Ko riyo, Petiro akeerekerri ighoo, bhabhatiisibhu ko eriina re Yeesu Kirisito. Kumaruho bhaghasabha Petiro aikare nabhu ko chensiko chensuuhu.
Abhatomu bha Yeesu na abhaitabherri abhande ko omukowa gho Yuuteya yeere, bhakooghu ighoo, abhanto bhano bhatare Abhayahuti bhansi bhaitabheriiri Engʼana ya Ghiteema.
Mbe, Petiro hano aagharokire Yerusareemu, Abhayahuti bhano bhaare bhaitabheriiri Yeesu, bhaghasimi komubheeha,
bharabhugha bharabhughaa, “Iye waasohire monyumba ya abhanto bhano bhatare Abhayahuti na ukaraaghera ebhyakori hamwe nabhu!”
Neho Petiro asimiri kubhabhoorra bhwaheene arabhughaa,
“Orosiko romwe, naare momoghi gho Yafa, ndasaasaama Ghiteema. Kumaruho nkaghootu ne ekiroghooro, ngasimi kurora amaroro. Ku amaroro ghayo, nkarora eghento ghye esuuka enkoro eno yaare ighootiru chimbareka chaache inye chinsi. Eghento kiyo kyare ghusekeribhu koru mwisaaro haghuhe na eni.
ngakiroheera bhwaheene, chaaremu chetyenyi chino chighoote amaghoro ane, cha mwiteregho na cho ghotugha, chetyenyi chino chekwingʼoora enda, ne ebhinyonyi.
“Neho nooghuure riraka, riramboorra rirabhughaa ‘Petiro, imerra! Ughooghe, uraaghere!’
Ghasi nkaghamba, ‘Hasehe, Omutemi! Ntakarire ebhyakori bhinsibhinsi bhino amaragherri gha Musa ghakughamba kubha n-najisi!’
Kumaruho nkooghu riraka ghwiki koru mwisaaro irabhughaa, ‘Otighe kubherekera ebhinto bhino Ghiteema arabhiri kubha, n-najisi.’
Engʼana eyo yaaikorre hari ghatato, neho ebhinto bhiyo bhinsi bhikagharokibhu mwisaaro.
“Hari remwe abhanto bhatato bhakahika ko enyumba eno tware twikaire. Abhanto bhayo bhaare bhatomiru koru momoghi gho Kaisariya.
Enkoro Ehoreeru Akamboorra ighoo, ntambane nabhu ntaghaakubhi. Ko riyo, nkaghi hamwe nabhu. Bhaghendi bhaito bhasansabha bhayo hano bhaghantambana koghi Kaisariya. Hano twahikire eyo, tughasoha monyumba ya Korineriyo.
Ewe aghatubhoorra ghote maraika aimeriire waache ka, no komubhoorra akabhughaa ‘Utome abhanto bhaghende momoghi gho Yobha, bhabherekere Simooni, eriina reeche erende Petiro, aache.
Oyo, newe arakubhoorre amangʼana ghano ghakoghutoori iye hamwe na abhanto bhansi bha waacho ka.’
“Hano naasimiri kubhoorra abhanto bhayo amangʼana, Enkoro Ehoreeru akabhasekerra, ghote atusekeriire itu ekimbere.
Hayo neho naahiita engʼana eno Omutemi Yeesu aatubhoorire akabhughaa, ‘Yohana abhaatiisire abhanto ku amanche, ghasi inyu murabhaatiisibhu gho Enkoro Ehoreeru.’
Ko riyo, ghote Ghiteema abhahaire abhanto bhano etuho yeere yeere eno aatuhaire itu hano twaitabheriiri Omutemi Yeesu Kirisito, bhoono, eni ne-wuuye kuru nnaghi kureki Ghiteema?”
Mbe, Abhayahuti bhayo, hano bhooghuure amangʼana ghayo, bhaghakira. Bhaghaitumi Ghiteema bharaghamba bharabhughaa, “Ghiteema ahaire kuru abhanto bhano bhatare Abhayahuti omweya gho ghotiita ebhibhe bheebho, korri bhabhone obhuhoru bhwa amakora ghansi!”
Kuru hano Sitefano aaitiru, abhaitabherri bhaghasimi kunyankibhu ghwiki no oghotyamba. Abhande bhoobho bhakangʼosera mokyaro ke Foyinike, Kipuro na abhande momoghi gho Antiyokiya. Na eyo hansi, bhakabha bhareeghi amangʼana ighoro gha Yeesu ko Abhayahuti abheene.
Ghasi mubhayo bhaareho abhaitabherri abhande bhano bhaachire Antiyokiya koru Kipuro na momoghi gho Kirene. Ebhu bhaghasimi kweeghi abhanto amangʼana amachomu ighoro yo Omutemi Yeesu, kuru kubhanto bhano bhatare Abhayahuti.
Amanagha gho Omutemi Ghiteema ghaare hamwe nabhu, na abhanto abhaaru bhukongʼu bhaghaitabherri no ghwishooreri Omutemi Yeesu.
Abhaitabherri bhe ekanisa ya Yerusareemu, hano bhooghuure amangʼana ghayo, bhaghatoma Bharinabha aghi eyo.
Hano aahikire eyo, akarora ghote muno Ghiteema ahaire abhanto bhayo enooko yaache. Aghachomeru bhukongʼu, akabhakumerri kubha bhaghenderri kwighwera Omutemi Yeesu ko emetema gheebho ghansi.
Bharinabha aare omonto omuchomu na aare aichwire Enkoro Ehoreeru no obhwitabherri. Na abhanto bhano bhaare ghwitabherri Omutemi Yeesu, bhakiyengeri bhukongʼu.
Kumaruho Bharinabha akaghi momoghi gho Tariso ghotuna Sauri.
Hano aamobhwine, akamureeta hayo Antiyokiya. ko riyo, Bharinabha na Sauri bhaghaikomana ne ekanisa gho enkaagha yo omoka omoghi, bhakabha bhareeghi abhanto abhaaru bhukongʼu. Na Antiyokiya hayo, neho abhatambani bha Yeesu bhaasimiri kubherekeru, Abhakirisito.
Gho chensiko chiyo, abharooti koru Yerusareemu bhaghaacha Antiyokiya.
Omwe waabho, aare arabherekeru Aghabho. Aghabho oyo akaimerra koghikomo kye ekanisa, akaruusi obhurooti ku amanagha ghe Enkoro Ehoreeru akabhughaa, omuramboko omororo ghuraacha gho ense engima. Omuramboko ghuyo, neghu ghoore ghwachire, enkaagha eno Kaisari Kiraudiyo aare kubhaaha.
Gho okugheri kwo obhurooti bhuyo, abhatambani bha Yeesu bhaghakenga ekiina ighoo, kira omwe waabho, kurengʼaana na amanagha ghaache, aruusi ghutooreri Abhakirisito bhaghendi bhaabho bhano bhaani ko omukowa gho Yuuteya.
Mbe, bhaghakora kee hayo, bhakaha Bharinabha na Sauri omotweno ghuyo, korri bhaghohire ku abhagharuka bhe ekanisa ya Yerusareemu.
Gho chensiko chiyo, omutemi Herote Aghiribha aghasimi kughoota abhande bha abhaitabherri bhe ekanisa no okubhanyanki.
Akaghamba ighoo, Yaakobho murra waabho Yohana aitu gho ekinyamaino.
Hano aarooche ighoo rikora riyo rirachomeru Abhayahuti, akaghamba ighoo, Petiro wunsi aghootu. Ghayo ghansi ghaghakorru enkaagha ye enyangi ya Abhayahuti eno ekubherekeru Ebhaasaka, eno bhataghutoora ehamiira mo emighaate.
Hano aamarre komughoota, akaghamba ighoo, Petiro atooru mokibhohe. Akamubhati ko ebhikomo bhine bhya abhasirikare bhane bhane, korri bhamurende bhwaheene. Naatunire komukengera ekiina mbere ya abhanto enkaagha eno enyangi eyo ye Ebhaasaka eghosira.
Ko riyo, Petiro aare mokibhohe, ghasi bhoono abhaitabherri bhe ekanisa bhaare ghwikongʼi komusaasaamera haare Ghiteema.
Obhotiko bho okubhookera orosiko runo omutemi Herote aare ghotuna komukengera ekiina, Petiro aare amisiri ghati ya abhasirikare bhabhere, abhohiru ne eminyorro ebhere. Abhasirikare abhande, bhaare bhararigheeri ko omurango gho kibhara gho mokibhohe.
Hari remwe, maraika wo Omutemi Ghiteema akahyoka moghechumba kino Petiro aaremu, emirengaari emeroro ghikamoreki moghechumba muyo. Maraika oyo, aghaturi Petiro ko orubharu komubhooki, aramubhoorra arabhughaa, “Bhooka bhongo!” Hari remwe eminyorro ghino ghyare ghemubhohire mumabhoko, ghikabhotoka, ghikagho harense.
Kumaruho maraika oyo, akamubhoorra akabhughaa, “Swara chingebho chaacho ne ebhiraato bheecho.” Petiro aghakora kee hayo. Maraika akamubhoorra akabhughaa, “Swara eghooti yaacho, untambane!”
Petiro akaru mokibhohe muyo, aratambana na maraika oyo. Petiro taamanyire kubha, ghano ghakorekire n-gho obhuheene ghaare. Araitegherra ighoo, n-amaroro aare kurora.
Petiro na maraika oyo akaheta ku abharendi bha ghwansa, na bha kabhere, bhakahika ko omurango ghwe ekyoma gho ghusohera momoghi. Omurango ghuyo, ghukabhaighokera oghwene, bhakaru mokibhohe. Bhakahetera enchera emwe, hari remwe maraika oyo, aghatigha Petiro.
Petiro akangʼura ghano ghaahyokire n-gho obhuheene ghaare, akaghamba akabhughaa, “Bhoono manyire, n-obhuheene aghoo, Omutemi Ghiteema antomiire maraika waache korri antoorri koru mumabhoko gha Herote, na koru ghansi ghano Abhayahuti bhaare ghwitengʼera aghankoriire.”
Hano Petiro aamarre kumanya ghayo, akaghi o Mariyamu, nyakuwaabho Yohana. Yohana oyo eriina erende aare kubherekeru Maariko. Abhanto abhaaru bhaare bhasikaine hayo ghusaasaama Ghiteema (ko okugheri ya Petiro).
Hano Petiro aahikire, aghatema hooti ko omurango gho kibhara. Omonke omwe omukori emeremo, eriina reeche Roda, akaghi ghutegherra, ne-wuuye.
Ghasi bhoono hano ongwere riraka riyo n-nde Petiro, aghachomeru bhukongʼu, akaryera aghasoha nyumba, akeebha kuru komwighorra. Akabhabhoorra bhansi akabhughaa, “Petiro aani momurango!”
Ebhu bhakamubhoorra bhakabhughaa, “nochurre kana!” Ghasi omonke oyo, akaghenderri kubhakumerri ighoo, n-obhuheene. Ebhu bhakaghamba bharabhughaa, “Oyo m-maraika waache.”
Enkaagha eyo, Petiro aare kughenderri ghukongʼonta omurango. Hano bhamwighorire bhakamurora, bhakaroghoora bhukongʼu.
Petiro akabheereki no okubhoko bhakire. Akabhabhoorra muno Omutemi Ghiteema amoruusiri mokibhohe. Akaghenderri kubhabhoorra arabhughaa, “Amangʼana ghano, mubhoorre Yaakobho na abhaitabherri bhaitu abhande.” Kumaruho Petiro akaru hayo, akaghi ahase ahande.
Hano bhwaakiire, abhasirikare bhaare bha mokibhohe, bhakaghootu no obhoobha obhooru ighoro ya kino kebhwine Petiro.
Omutemi Herote akaghamba ighoo, Petiro atunu, ghasi bhoono bhataamobhwine. Ko riyo, akaghamba ighoo, abharendi bhaare, bhabhooribhu. Kumaruho akaghamba ighoo, bhaitu. Herote omwene akahiringita koru ekyaro ke Yuuteya koghi momoghi gho Kaisariya, aghaikara eyo chensiko nsuuhu.
Mbe, Herote aare akarariire bhukongʼu abhanto bhe emeghi ghe Tiiro na Sitooni. Bhoono, abhanto bhe emeghi ebhere ghiyo, bhakaghootana hamwe, bhaghatuna ghosikana nawe. Abhanto bhayo bhaare bhaitabheriribhu na Bhurasito. Bhurasito oyo, newe aare omonto wa haghuhe wa Herote, na aare omwimererri wa amangʼana ghaache. Mbaasabhire amaitabherrani ghe emirembe, gho okubha ebhyaro bheebho, bhiritengʼera ebhyakori koru gho ekyaro kyo omutemi Herote.
Orosiko runo omutemi Herote oohwere kurorana no ghosikana na abhanto bhayo, aghaswara chingebho chaache che eghikama, aghaikara koghetumbe gheeche kye eghikama, aghasimi kughamba mbere ya abhanto bhansi.
Abhanto bhano bhaare bhaikomaini hayo, bhaghasimi komoririryetera bharaghamba bharabhughaa, “Riyo ritare riraka ryo omonto! Ne-riraka rye ghiteema!”
Gho okubhaHerote taaitumiri Ghiteema, hayo hayo, maraika wo Omutemi Ghiteema, akamukengera ekiina. Ko riyo, akabhabhara emichango monda aghaku.
Ghasi bhoono Engʼana ya Ghiteema, ikabha iraghenderri ghusaancha kubhanto, abhaaru bhakayitabherri.
Hano Bharinabha na Sauri bhaamarre emeremo gheebho ghyo ghutooreri abhaitabherri momoghi gho Yerusareemu, bhakaghegha Yohana ono akubherekeru Maariko, bhakagharoka nawe Antiyokiya.
Mokanisa yo omoghi gho Antiyokiya bhaareho abharooti na abheeghi. Abhanto bhayo m-mbano, Bharinabha, Simeoni uno aare kubherekeru Nigheri, Rukio koru omoghi gho Kirene, Manaeni uno aare arerru hamwe na omutemi Herote Antipasi, na owonde aare Sauri.
Hano bhaare ghusaasaama Omutemi Ghiteema na kwiyima ebhyakori, Enkoro Ehoreeru akaghamba akabhughaa, “Monyoohorre Bharinabha na Sauri ko emeremo ghino mbabherekeriire.”
Neho bhaamarre kwiyima ebhyakori no oghusaasaama Ghiteema, bhaghatoora amabhoko ghaabho ighoro ya Bharinabha na Sauri. Kumaruho, bhakabhaitabherri bhaghende.
Hano Bharinabha na Sauri bhatomiru ne Enkoro Ehoreeru, bhakangʼarara kohikera momoghi gho Sereukiya. Koru hayo bhaghatanora no obhooto, bhakaghi momoghi gho Kipuro.
Hano bhaahikire momoghi gho Sarami, bhaghasimi kureghaneri abhanto Engʼana ya Ghiteema mochenyumba cha Abhayahudi cho oghusaasaameramu Ghiteema. Mbaakorre kee hayo hamwe na Yohana Maariko, omutooreri waabho.
Hano bhaamarre kuheta ahase hansi ha Kipuro, bhakahika momoghi gho Pafo. Hayo bhaghasikana no Omuyahuti omwe omoturutumbi. Aare omurooti wo obhurongo, eriina reeche Bhari-Yeesu.
Omonto oyo, aare aghutooreri Serighiyo Pauro, omubhaahi we righinga riyo, omubhaahi oyo aare omonto wo obhungʼaini bhukongʼu. Akabherekera Bharinabha na Sauri bhaghende waache, gho okubha naatunire kooghu Engʼana ya Ghiteema
Ghasi bhoono Bhari-Yeesu omoturutumbi (eriina reeche gho Ekeyunaani n-ighoo Erima) aghatonani nabhu, aare ghotuna kwangera omubhaahi oyo korri ataghaitabherri Yeesu.
Neho, Sauri, ono aare kubherekeru Pauro, aani aichwire Enkoro Ehoreeru, akamoghorra Erima omoturutumbi,
akamubhoorra akabhughaa, “Iye omoona we Risambu! Iye no-omobhisa wa ghansi ghano ghaani gho obhoronge mbere ya Ghiteema. Wichwire obhungʼainigʼaini no obhurongo. Iye tookurosa ghucharibhu ghoshoori eseemi enchomu ya Omutemi!
Bhoono, tegherra! Omutemi arakughootera enchagho. Urabha omohukuru, tokurora obhurabhu bhwe ereebha gho enkaagha.” Hari remwe endumbe ne ekeruutu bhikamokundekeri, nawe akaghenda eno na yeere aghatuna omonto wo komughoota okubhoko, korri amwereki nchera.
Omubhaahi, hano aarooche engʼana eyo, aghaitabherri Omutemi Yeesu. Ghwiki aare kuroghooribhu bhukongʼu ighoro ya ameeghi ghano oghuure amangʼana gho Omutemi Yeesu.
Kumaruho, Pauro na bhaghendi bhaache bhakariina mo obhooto, bhakaghi orughendo koru Pafo, bhakahika momoghi gho Perighe ko omukowa gho Pamufiriya. Ghasi Yohana Maariko akabhatigha hayo, ewe akagharoka Yerusareemu.
Ghasi bhoono, Pauro na Bharinabha bhakaru Perighe bhakaghenderri kohikera omoghi gho Antiyokiya gho ekyaro ke Pisidia. Orosiko rwe Esabhaato bhaghasoha mo enyumba ya Abhayahudi yo oghusaasaameramu Ghiteema, bhaghaikara.
Hano bhaamarre ghusoma mobhitabho bhya amaragherri gha Musa na mobhitabho bhya abharooti, abhabhaahi bha monyumba ya Abhayahudi yo oghusaasaameramu Ghiteema eyo bhakabhatomera amangʼana bharabhughaa, “Bhaghendi bhaitu, ubhone mughoote engʼana yo okubhaha omotema abhanto bhano, turabhasabha moyighambe.”
Pauro akaimerra, akabhaimokeri okubhoko korri bhakire, akaghamba akabhughaa, “Inyu Abhaisiraeri bhaghendi bhaitu na bhansi bhano moghusoka Ghiteema, muntegheerre!
Ghiteema wa abhanto bha Abhaisiraeri, newe oohwere bhasookoro bhiitu. Gho enkaagha eno bhaare bhaamenyire kya abhagheni mokyaro ke Miisiri, akabhakora kubha ekabhira enkoro bhukongʼu. Ku amanagha ghaache amakoro, akabhakangata no okubharuusi mokyaro kiyo.
Hano bhaare mwibhara, akabha arabhaghomerri amakora ghaabho gho enkaagha ye emeeka mirongo ene.
Nawe enkaagha eno amarre ghosiki amakabhira mohungate ghano ghaare ghamenyire mokyaro ghe Kanaani, akaha Abhaisiraeri ekyaro kiyo kibhe eghabho yaabho. Amangʼana ghayo ghansi ngaagheghire enkaagha ye emeeka maghana ane na mirongo etaano(450) igho.
“Hano amangʼana ghayo ghaasirre, Ghiteema akabhaha abhaamori ghukangata abhanto, kohikera enkaagha yo omurooti Saamweri.
Neho, abhanto bhaasabhire bhahaabhu omutemi. Ghiteema akabhaha Sauri, omoona wa Kishi, koru mokabhira ya Bhenyamini. Newe abhaire omutemi ko emeeka mirongo ene(40).
Hano Ghiteema aruusi Sauri ko obhukama, aghatooraho Tauti kubha omutemi waabho. Ghiteema akaghamba ighoro ya Tauti akabhughaa ‘Ndooche Tauti omoona wa Yeese,omonto ono aghuchomera omotema ghoone. Ewe arahekerani amaigha ghaane ghansi.’
“Koru ko orwibhoro ro Tauti, Ghiteema areetiire Abhaisiraeri Omutoori Yeesu, kee bhoore arengire.
Enkaagha Yeesu ataamara asimi emeremo gheeche, Yohana aare kureghaneri abhanto bhansi bha Abhaisiraeri arabhughaa, bhatiite ebhibhe bheebho, na bhabhatiisibhu.
Hano Yohana aare kumareeri emeremo gheeche, akaghamba akabhughaa, ‘Inyu muraitegherra eni ne-wuuye? Eni tere woore Kirisito ono aghuucha! Muntegheerre! Ewe araacha nyuma yaane. Eni ntaisire kuru ghusanchora chensiri che bhiraato ku amaghoro ghaache!’
“Abhaitabherri bhaghendi bhaane, abhanto bha orwibhoro ro Bhurahamu, na inyu bhano mutare Abhayahuti bhano musaighire Ghiteema, amangʼana gho obhutoori bhuyo n-gokugheri yiitu!
Abhamenyi bha Yerusareemu na abhabhaahi bhaabho bhataamanyire kubha Yeesu newe Omutoori. Ghwiki bhataamanyire amangʼana gha abharooti ghano ghaghambiru kira Esabhaato. mbaahekeraini amangʼana ghayo ko ghukengera ekiina Yeesu.
Nankabha bhataabhwine risari rinsirinsi ryo komukengera ekiina kyo oghoku, bhaghasabha Piraato aitabherri korri Yeesu aitu.
Hano bhaamarre ghukora amangʼana ghansi ghano ghaandekiru ighoro Yeesu, bhakamusekeri koru komusarabha no komoryeka mombeehera.
Ghasi, Ghiteema akamoryokora koru mubhaku.
Yeesu nawe, gho chensiko echaaru, akabha arahyokera abhanto bhano bhaare kughenda hamwe nawe koru Ghariraaya, kohikera Yerusareemu. Bhoono, bhayo bhabhaire abhaimererri bhaache ku abhanto bha Isiraeri.
“Itu turabhareetera amangʼana amachomu, ghano Ghiteema aarengire bhasookoro bhiitu,
bhoono aghahekeraini haare itu, itu abhaana bhaabho. Gho koryokora Yeesu, Ghiteema ahekeraine ghano ghaandekiru ko Sabhuri ya kabhere ighoo, ‘Iye ni-iye omoona waane, reero eni nimbaire Isawaanyu.’
“Ghwiki, Ghiteema naaryokwere Yeesu koru mubhaku korri atakaaghunda ghwiki. Ighoro ya riyo, Ghiteema akaghamba akabhughaa, ‘Ndabhaha inyu chaghati cho obhuheene, chino naarengire Tauti.’
“Ghote muno aghambire ko Sabhuri yende akabhughaa ‘Taaghotigha Omuhoreeru waacho aghunde ghwiki.’”
“Mbe, enkaagha eno Tauti ahekeraini amangʼana ghansi ghano Ghiteema aare amuragheriiri akore ko enkaagha yo orwibhoro rooche, aghaku, akaryeku haghuhe na bhasookoro bhaache, omobhere ghooche ghukaghunda.
Ghasi bhoono ono Ghiteema aamoryokwere koru mubhaku, ewe taaghundire.
“Ko riyo abhaitabherri bhaghendi bhaane, ndatuna inyu mumanye ighoo, gho kuhetera Yeesu, amaabhera ghe ebhibhe gharareghanibhu haare inyu.
Gho kuhetera ewe, kira omonto ono araitabherri Yeesu, arabharru obhoronge. Engʼana eno itakunaghibhu gho kughoota amaragherri gha Musa.
Ko riyo mwiyangarre, ghatakaabhabhona amangʼana ghano ghaaghambiru na abharooti ighoo,
‘Mwiyangarre, inyu bhano moghusera! Muroghoore, mosike, gho okubha ndakora engʼana enkaagha yaanyu, engʼana eno mutaaghwitabherri, kuru ghote omonto akubhabhoorra!’”
Mbe, Pauro na Bharinabha, hano bhaare korichoka kibhara ye enyumba ya Abhayahudi yo oghusaasaameramu Ghiteema, abhanto bhakabhasaasaama bhaghambane nabhu ghwiki amangʼana ghayo, Esabhaato eno eghuucha.
Kuru hano risengero re enyumba ryasiire, Abhayahuti abhaaru na abhanto abhande bhano bhaasohire mu Abhayahuti gho oghusaigha Ghiteema, bhaghatambana Pauro na Bharinabha. Nabhu bhakaghambana nabhu bharabhakumerri bhaghenderri ghwitengʼera enooko ya Ghiteema.
Orosiko rwe Esabhaato eno yatambane, haghuhe na abhanto bhansi momoghi ghuyo bhaghaacha ghutegherra Amangʼana Amachomu ighoro ya Omutemi Yeesu.
Ghasi bhoono Abhayahuti hano bhaarooche obhooru bhwa abhanto, bhakabha no orunyeera, bhaghasimi okunyeerana chinkaani no kughamba amangʼana ghoghusera ighoro ya amangʼana ghano Pauro aare akughamba.
Neho Pauro na Bharinabha bhbhagharokiiri ko bhukare, bharabhughaa , “Ghiteema aatunire inyu Abhayahuti kubha bha ghwansa kubhona engʼana yaache. Ghasi gho okubha moyaangire, mwikengiire ekiina abheene ighoo mutaisire kughegha obhuhoru bhwa amakora ghansi, bhoono turabhaishooreri abhanto bhano bhatare Abhayahuti.
Gho okubhaOmutemi Ghiteema aghatubhoorra ighoo, ‘Nengukorre iye ubhe obhurabhu ku abhanto bhano bhatare Abhayahuti, korri abhanto bhabhone ghutooribhu monse yinsi.’”
Mbe, abhanto bhano bhatare Abhayahuti, hano bhooghuure amangʼana ghayo, bhaghachomeru, no ghokumi Amangʼana Amachomu ighoro ya Omutemi Yeesu. Bhansi bhano bhoohwiru kubha no obhuhoru bhwa amakora ghansi, bhaghaitabherri Omutemi Yeesu.
Amangʼana Amachomu ighoro yo Omutemi Yeesu ghaare ghusancha mokyaro kiyo ghinsi.
Ghasi bhoono, Abhayahuti bhaghasegheeri abhaghaikoro bhe chinsoni bhano bhaasaighire Ghiteema, hamwe na abhakangati bho omoghi. Bhayo, bhaghasimi kunyanki Pauro na Bharinabha na bhakabhabheeha bharu mokyaro keebho.
Ko riyo, Pauro na Bharinabha bhaghakongʼonta orotu koru ku amaghoro ghaabho, korri kubhaseghani, nabhu bhakaghi momoghi gho Ikoniyo.
Ghasi bhoono abhatambani bha Yeesu bhano bhaatamire Antiyokiya ya Pisidia eyo, bhakabha bharachomeru bhukongʼu no ghwichoribhu Enkoro Ehoreeru.
Enkaagha Pauro na Bharinabha bhaare momoghi gho Ikoniyo, bhaghasoha mo enyumba ya Abhayahuti yo oghusaasaameramu Ghiteema, ghote bhaare bhanarre. Bhakeeghi ighoro ya Yeesu, kuru Abhayahudi abhaaru hamwe na Abhayunaani, bhaghaitabherri.
Ghasi bhoono Abhayahuti abhande, bhataitabheriiri, bhaghasimi kubhasegherri abhande momoghi bhano bhatare Abhayahuti, korri bhareghe abhaitabherri bhayo.
Pauro na Bharinabha bhakaghenderri kubha Ikoniyo hayo chensiko echaaru. Bhaare kweeghi abhanto ko bhukare ighoro yo Omutemi Yeesu ne enooko yaache. Omutemi nawe, akabha arabhaimererra ighoo amangʼana ghaabho ghaare gho obhuheene, ko okubhaha amanagha gho ghukora ebhimanyerri na amakono.
Ghasi bhoono, abhanto bho omoghi ghuyo, bhaghatwenekana ebhikomo bhibhere. Abhande bhakabha orubhareka rwa Abhayahudi bhe chinkaani, na abhande bhakabha orubhareka rwa abhatomu.
Kumaruho, abhande bha Abhayahuti na abhanto bhano bhatare Abhayahuti, bhakaghootana na abhakangati bhaabho, bhaghakora omorwecho gho okubhakorra amasineenu Pauro na Bharinabha no okubhatema na amaghena.
Ghasi bhoono, hano abhatomu bhaamanyire omorwecho ghuyo, bhakangʼosera ahase ha Rikaoniya, bhakahika momeghi gho Risitira na Deribe, na momeghi ghende ghe mbareka ye ekyaro kiyo.
Eyo, bhakaghenderri kweeghi abhanto Amangʼana Amachomu ighoro gha Yeesu.
Momoghi gho Risitira muyo, aaremu omonto omwe. Omonto oyo, aare omubheeru ghokoru okwibhoru ghooche, na takunaghi kughenda.
Hano Pauro aare kweeghi, omonto oyo wunsi aare aikaire hayo, aramutegherra. Pauro akamorigheeri akamurora naghoote obhwitabherri bho kuhoribhu.
Kumaruho, akamubhoorra ko riraka rikoro akabhughaa, “Imerra na amaghoro ghaacho!” Hari remwe, omonto oyo, akaimerra bhongo, aghasimi kughenda omwene.
Hano eghekomo kya abhanto bhayo, bhaarooche ghote Pauro aahorri omonto oyo, bhaghatiiri riraka gho ekighambo keebho kye kirikaoniya bhakabhughaa, “Emisambu ghetusekeriire gho etuubho ya abhanto!”
Bhakabherekera Bharinabha Zewu, eriina re ghiteema waabho omokoro. Na Pauro bhakamubherekera Herime, eriina re ghiteema waabho owonde, gho okubha ewe newe aare omughambi.
Kibhara yo omoghi ghuyo, yaareho enyumba ya ghiteema Zewu. Mbe, omusengeri wa Zewu, akareeta amaghaini ghe chingʼombe chino chatooriru ebhibharyo, mogheseku kyo ghusohera momoghi. Ewe omwene hamwe ne eghekomo kya abhanto, mbaatunire koruuseri ekemwenso abhatomu.
Ghasi bhoono, hano abhatomu Bharinabha na Pauro bhooghuure amangʼana ghayo, bhaghatandora chingebho chaabho gho kwereeki ghote bhaakaraire. Kumaruho bhakariyerera abhanto bhaare, bhakabhabhoorra ko riraka rikoro bhakabhughaa,
“Bhamura bhaito! Motighe ghukora igho! Itu bhansi na-abhanto, ghote inyu! Tuuchire hano, kubhabhoorra Amangʼana Amachomu ighoo, motighe ghusaasaama chisanamu chino chitaana ewaara. Mwishooreri Ghiteema ono aani muhoru! Ewe newe aateemire risaaro, ense, enyancha na bhinsi bhino bheemu.
Ono kare hayo, aatighire abhanto bhano bhatare Abhayahuti bhaikare ghote bhaatunire.
Ghasi bhoono, taatighire kwiyereki kubha nehwani. Aare kubhakorra amachomu, gho kureeta embura koru mwisaaro, korri mubhone ebhyakori ne ebhyakori. Aare arabhaha ebhyakori bhyo oghwisa no ghwichori emetema ghaanyu amachomeru.”
gho kughamba amangʼana ghayo, Pauro na Bharinabha bhakanaghi kureki abhanto bhayo gho etaabhu, bhatakaabhamwensera ekemwenso.
Mbe, bhaghaacha Abhayahuti abhande koru momeghi ghe Antiyokiya na Ikoniyo. Bhakangʼaina eghikomo kya abhanto, nabhu bhaghaitabherri. Ko riyo, bhansi bhaghatema Pauro na amaghena, kumaruho, bhakamoruta kohikera kibhara yo omoghi, gho okubha mbaitegheriire kubha, nakuure.
Ghasi bhoono, hano abhatambani bhande bha Yeesu bhaaikomane no okwinaara, Pauro, akabhooka akagharoka momoghi. Icho yaache, ewe na Bharinabha bhaghatanora koghi momoghi gho Deribe.
Pauro na Bharinabha mbaareghaini Amangʼana Amachomu, momoghi gho Deribe, no kubhona abhatambani bha Yeesu abhaaru. Kumaruho bhakagharoka momeghi ghe Risitira, Ikoniyo na Antiyokiya ya Pisidia.
Bhaare ghokumeeri abhatambani bha Yeesu momeghi ghiyo, no okubhaha omotema bhaghenderri ko obhwitabherri. Bhaare kubhabhoorra bharabhughaa, “Itu bhansi turatunu tuhetere ko enyanko eyaaru, korri tusohe mo Obhukama bha Ghiteema.”
Pauro na Bharinabha bhaghachaghorra chikanisa chinsi abhagharuka. Ko ghusabha no kwiyima ebhyakori, bhakabhakabhisi ku amabhoko gho Omutemi ono bhaghwitabherri.
Kumaruho bhakahetera mo omukowa gho Pisidiya, bhaghasoha mo omukowa gho Pamufiiriya,
bhakahika momoghi gho Perighe. Eyo, bhakareghani Engʼana ya Ghiteema. Hano bhaamarre, bhakahiringita momoghi gho Atariya.
Koru Atariya eyo, bhakahetera konyancha no obhooto, bhakagharoka momoghi gho Antiyokiya mo omukowa gho Siriya. Eyo, neho kare abhaitabherri bhaare bhabhasabhire enooko ya Ghiteema ko emeremo ghino bhaare bhaamarre.
Hano bhaahikire Antiyokiya eyo, bhaghakomani hamwe ekanisa. Bhakabhoorra abhaitabherri bhansi ghano Ghiteema akorre kuhetera ebhu, na ghote ahaire abhanto bhano bhatare Abhayahuti omweya gho ghwitabherri Yeesu.
Pauro na Bharinabha bhaghaikara na abhatambani bha Yeesu Antiyokiya hayo, gho enkaagha entambe.
Abhanto nyabhurebhe bhakaru ko omukowa gho Yuudeya, bhakahiringita momoghi gho Antiyokiya. Abhanto bhayo bhaghasimi kweeghi abhaitabherri bharabhughaa, “Hano mutasaaru, kurengʼaana na amaragherri ghano twaahaabhiru na Musa, mutakunaghi ghutooribhu.”
Engʼana eyo ikagheri Pauro na Bharinabha bhatonani na abhanto bhayo, kohikera kughamba amangʼana amakongʼu bhukongʼu. Komohiko, abhaitabherri bhaghakenga ekiina ighoo, Pauro na Bharinabha hamwe na abhande ghati yaabho, bhariine koghi Yerusareemu, korri bhasabhe obhughambi koru ku abhatomu bha Yeesu na abhagharuka bhe ekanisa.
Ko riyo, abhaitabherri bha Antiyokiya bhayo bhakabharagha, nabhu bhakaheta momukowa gho Foinike, na Samaariya, bhakabha bharabhoorra abhaitabherri bha eyo, ghote abhanto bhano bhatare Abhayahuti bhaamwishooriire Ghiteema. Engʼana eyo, ighachomera bhukongʼu abhaitabherri bhaghendi bhaabho bhansi bha eyo.
Hano Pauro na bhaghendi bhaache bhayo bhaahikire Yerusareemu, bhakaghaghanibhu bhwaheene na abhatomu bha Yeesu, abhagharuka bhe ekanisa hamwe na abhanto abhande bhe ekanisa. Kumaruho bhaghasimi kubhabhoorra ghansi ghano Ghiteema aare ghukora kuhetera ebhu.
Neho, abhande bha abhaitabherri bha Yeesu, bha ko eghekomo kya Amabharisaayo, bhakaimerra bhakaghamba bhakabhughaa, “Abhanto bhano bhatare Abhayahuti, nabhu bharatunu bhabhe bharasaaru, na bhabhoorru ighoo, bhabhe bharaghoota amaragherri ghinsi gha Musa.”
Mbe, abhatomu bha Yeesu na abhagharuka bhe ekanisa bhayo, bhaghakora omoghutano, korri bharoherre bhwaheene engʼana eyo.
Kuru hano enkaagha entambe yo oghutonani, Petiro akaimerra, akabhabhoorra akabhughaa, “Inyu abhaitabherri bhaghendi bhaane, mumanyire ighoo, ekimbere hayo, Ghiteema naanchaghwere eni ghati yaanyu, korri ko omonu ghoone, abhanto bhano bhatare Abhayahuti bhooghu Amangʼana ghaache Amachomu, kuhekera bhabhone ghwitabherri.
Ghiteema newe amanyire ghansi ghano ghaani mometema ghya abhanto. Erekiri ighoo, abhanto bhano bhatare Abhayahuti bhansi, nabhaitabheriiri gho okubhaha Enkoro Ehoreeru, ghote aatuhaire itu.
Ghiteema toohwere ghati yiito na ebhu, gho okubha bhansi, naarabhiri emetema gheebho gho nchera yo ghwitabherri Yeesu.
Bhoono, ngooke moghusaghasa Ghiteema, gho okubhanderri abhatambani bha Yeesu bhayo, bhaghoote amaragherri gha Musa? Kuru bhasookoro bhiitu na itu abheene ntutamiru naghu!
Itu turaitabherri ighoo, turatooribhu ko enooko yo Omutemi Yeesu eyeene. Na ebhu bhansi, bharatooribhu ko enooko eyo.”
Mbe, abhanto bhansi bhano bhaare ko omoghutano hayo, bhaghakira kiri. Bharinabha na Pauro, bhakabha bharabhabhoorra ghote Ghiteema aare ghukora ebhimanyerri na amakono kubhanto bhano bhatare Abhayahuti kuhetera ebhu.
Hano bhaamarre kughamba, Yaakobho nawe, akaghamba akabhughaa, “Abhaitabherri bhaghendi bhaane, Muntegheerre.
Simooni atubhooriire ghote Ghiteema aanyankire abhanto bhano bhatare Abhayahuti, korri ohore abhande bhaabho, bhabhe abhanto bhaache.
Amangʼana ghayo, ghararengerrani na amangʼana gha Ghiteema ghano ghaandekiru na abharooti ighoo,
‘Hano amangʼana ghayo gharasire, ndagharoka, ndaabheka bhohe enyumba ya Tauti eno yahanyokire. Ndaabheka enyumba eyo, no okoyimerri ghwiki.
Kee hayo, abhanto bhano bhatare Abhayahuti na abhande, bhansi bhano mberekiire korri bhabhe abhanto waane, bharantuna, eni Omutemi.
Omutemi Ghiteema naabhooriire abhanto engʼana eno koru kare.’”
Yaakobho akaghenderri kughamba arabhughaa, “N-go kubha ino, eni ndarora ighoo, totighe kunyanki abhanto bhano bhatare Abhayahuti, bhano bhaishooriiri Ghiteema.
Ghasi bhoono, turatunu tubhandekere ebharuwa yo kubhabhoorra ighoo, bhatakaaraghera ebhyakori bhyo moghiro bhino bhisengiire omusambu. Ghwiki bhatakaabha bharakorra obhotwari, bhatighe kori enyama ye etyenyi eno ebhuusiru, na bhatighe kori amaanyinga.
Koru kare, amaragherri gha Musa ghareeghibhu kira omoghi, gho okubha gharasomu mochenyumba cha Abhayahuti kira orosiko rwe Esabhaato.”
Kumaruho, abhatomu bha Yeesu, abhagharuka bhe ekanisa hamwe na abhaitabherri abhande bhansi bho omoghi gho Yerusareemu hayo, bhaghakenga ekiina okoohora abhanto bhande ghati yaabho, korri bhaghende momoghi gho Antiyokiya hamwe na Pauro na Bharinabha. Mbe, bhakoohora abhakoro bhabhere mubhayo, Yuuta ono eriina erende aare akubherekeru Bharisabha, hamwe na Sira.
Hano bhaamarre, akabhaha enyarubha. Ebharuwa eyo, yaare yandekiru ighoo, “Itu abhatomu hamwe na abhagharuka bhe ekanisa, itu abhaitabherri bhaghendi bhaanyu, turabhakeeri inyu bhano mutare Abhayahuti, inyu bha momoghi gho Antiyokiya, na ko mikowa ghe Siriya na Kirikiya.
Tooghuure ighoo, bhaghendi bhiitu abhande koru haare itu mbaahikire haare inyu, bhakabhanyanki na amangʼana ghaabho, mughasari omurembe mochinkoro chaanyu. Ghasi bhoono itu tutaabhatomire.
Ko riyo, twitabherraini hamwe, okoohora abhanto bhande no kubhareta haare inyu korri bhabhe, hamwe na abhasaigha bhaitu Bharinabha na Pauro.
Bhabhere bhayo, bhairuusiri obhuhoru bhoobho, ko okugheri ko ghukorra emeremo Omutemi waito Yeesu Kirisito.
Turabhatoma haare inyu Yuuda na Sira. Bhayo nebhu bharabhabhoorre amangʼana ghano tubhandekiire.
Mbe, Enkoro Ehoreeru na itu torooche mbwaheene ighoo tutakaabhaitweki omorigho ghonde omorito, ghukera amangʼana amakoro ghano ghaghuucha.
Mutaghaacha kori ebhyakori bhino bhisengiire omusambu, motighe kori amaanyinga, kuru enyama ye etyenyi eno ebhuusiru, na motighe ghukora obhotwari. Hano moghotigha ghayo, neho mokubha mukoriire bhwaheene. Obhukeerani.”
kee hayo bhakaragha, bhaghateremoka koghi momoghi gho Antiyokiya. Hano bhaahikire, bhaghakomani abhaitabherri bhansi, akabhaha enyarubha eyo.
Nabhu hano bhaamarre koyisoma, bhaghachomeru bhukongʼu, ku amangʼana ghayo gho okubhaha omotema.
Yuuta na Sira bhaare abharooti, bhakabhoorra abhaitabherri bhaghendi bhoobho amangʼana amaaru gho okubhaha omotema no okubharuuseri ehaho ko obhwitabherri bhoobho.
Hano bhaamarre ghwikara Antiyokiya eyo gho enkaagha nyabhurebhe, abhaitabherri bha eyo bhakabhaitabherri bhagharoke ne mirembe ku bhano bhaabhatomire. [
Ghasi bhoono Sira ewe akarora ighoo, mbwaheene atame eyo.]
Pauro na Bharinabha nabhu, mbaatamire Antiyokiya eyo. Ebhu, hamwe na abhanto abhande abhaaru, bhakabha bharareghani na bhareeghi abhanto Amangʼana Amachomu ighoro yo Omutemi Yeesu.
Hano chensiko nsuuhu chaahetire, Pauro akabhoorra Bharinabha akabhughaa, “Tugharoke tutaare abhaitabherri momeghi ghinsi ghino tweeghiri Amangʼana Amachomu ighoro yo Omutemi Yeesu, korri tubhe turaroherra ghote bhaghendi bhaitu bhakughenderri.”
Bharinabha naatunire ighoo, bhaghende hamwe na Yohana ono eriina erende aare akubherekeru Maariko.
Ghasi bhoono Pauro naarooche, tare bhwaheene bhaghende hamwe na Maariko oyo, gho okubha naare abhatighire ko omukowa gho Pamufiiriya, na aare angire kughenderri ghukora emeremo hamwe nabhu.
Mbe, ghukabha ne chinkaani chindoro ghati ya Pauro na Bharinabha ighoro ye engʼana eyo. Ko riyo, bhaghaitweni. Bharinabha akaghegha Maariko, bhakaghi hamwe mo obhooto kwighinga re Kipuro.
Pauro nawe, akaghegha Sira. Hano abhaitabherri bha eyo bhaamarre komusabhera enooko yo Omutemi Yeesu, akaru hayo.
Akahetera ko mikowa ghe Siriya na Kirikiya, arakongʼerri chikanisa.
Pauro akahika momeghi gho Deribe, na Risitira. Risitira eyo, aareho omutamboni omwe wa Yeesu. Omutamboni oyo, aare kubherekeru Timoteo. Nyakuwaabho aare Omuyahuti na aare aitabheriiri Yeesu. Ghasi bhoono, isawaabho aare Omoyunaani.
Timoteo aare arakumibhu bhukongʼu ghati ya abhaitabherri bhaghendi bhaache bha Risitira na Ikoniyo eyo.
Pauro naatunire ighoo, bhabhe bharaghi hamwe ko orughendo na Timoteo oyo. Ghasi bhoono Abhayahuti bhansi bhano bhaare bhamenyire ahase hayo, mbaamanyire ighoo isawaabho Timoteo n-Omoyunaani. Ko riyo, Pauro akaghamba ighoo, Timoteo asaaru, korri bhachomeru.
Hano Pauro na bhaghendi bhaache bhayo bhaare kuheta momeghi gheere, bhakabha bharabhaha abhaitabherri amaragherri ghano ghamwiru na abhatomu na abhagharuka momoghi gho Yerusareemu, korri bhaghaghoote.
Ko riyo, abhaitabherri bha eyo bhakaghenderri ghukongʼa ko obhwitabherri, na bhakabha bharaaruha kira orosiko.
Pauro na bhaghendi bhaache bhayo, bhaare bhaseghainibhu ne Enkoro Ehoreeru kubha bhatighe kweeghi Engʼana ya Ghiteema mo omukowa gho Asiya. Ko riyo, bhakaheta mo mikowa ghe Furighiya na Gharatiya.
Hano bhaahikire ko oroghumba ro omukowa gho Misiya, bhaghacharibhu ghusoha omukowa gho Bhitiniya, ghasi bhoono Enkoro wa Yeesu atabhaitabheriiri.
Ko riyo, bhakahetera Misiya, bhakaghi momoghi gho Turowa.
Hano bhaahikire eyo, obhotiko Pauro aghaicheru na amaroro. Mu amaroro ghayo, naarooche omonto aimeriire ko omukowa gho Makedoniya, arasaasaama bhukongʼu arabhughaa, “Omboka enyancha, uuche Makedoniya eno, otusakeri!”
Mbe, hano Pauro aamarre kurora amaroro ghayo, hari remwe tughaiseemi koghi Makedoniya eyo, gho okubha ntwaarooche aghoo, obhuheene Ghiteema atubherekiire kureghani Amangʼana Amachomu ku abhanto bha eyo.
Mbe, tukaru Turowa hayo no obhooto, tukaghi kemwe kemwe kuhekera ko righinga rino rekubherekeru, Samotirake. Hano bhwaakiire, tukaghi ghwiki no obhooto, tukahika momoghi gho Neyapori.
Koru eyo, tukaghi kuhekera momoghi gho Firipi, omoghi omokoro mo omukowa gho Makedoniya, na neghu omoghi ghuno Abharumi bhaare bhamenyire. Mbe, tughaikara momoghi ghuyo gho chensiko nsuuhu.
Orosiko rwe Esabhaato, tukaghi kibhara yo omoghi ghuyo, mbareka yo orooche, gho okubha tware turaitegherra ighoo, turabhona ahase ho ghusaasaamera. Ntwaaikaire, tughasimi kughambana na abhaghaikoro bhano bhaare bhaikomaine hayo.
Mu bhano bhaare ghotutegherra, aareho omughaikoro omwe wo omoghi gho Tiyatira, eriina reeche aare kubherekeru Ridiya. Ridiya oyo, aare omughori we chingebho chinchomu che erangi ya sambarau, na aare Omoyunaani ono aghusoka Ghiteema. Hano Pauro abhabhooriire Amangʼana Amachomu gha Yeesu, Omutemi Ghiteema akaighora enkoro ya Ridiya, aghaitabherri ameeghi gha Pauro.
Neho akabhatisibhu, ewe hamwe na abhanto bha monyumba yaache. Kumaruho aghatusaasaama bhukongʼu arabhughaa, “Ghote murooche ighoo, obhuheene eni ndaitabherri Omutemi Yeesu, ndabhaghaghaani mwikare waane.” Akaghenderri ghotusaasaama bhukongʼu tughende waache.
Orosiko romwe, hano tware koghi ahase haare ho ghusaasaamera, tughasikana no omubhaghasi omwe we kighaikoro. Omonke oyo, aare no omusambu. Omusambu ghuyo, ghware komuha amanagha gho kuroota amangʼana ghano ghakubha mbere. Kuhetera obhurooti bhooche bhuyo, abhakoro bhaache bhaare kubhona chembiri echaaru.
Omonke oyo, akabha aratambana Pauro na itu, eno aratema ekereghe arabhughaa, “Abhanto bhano n-abhabhaghasi bha Ghiteema wa ighoro ya bhinsi. Bharabhareghaneri ghote mokunaghi ghutooribhu!”
Omonke oyo, akaghenderri ghukora kee hayo, gho chensiko echaaru. Kumaruho Pauro aghakarra bhukongʼu. Aghaishoori no kubhoorra omusambu ghoore ighoo, “Ndakubhoora ko eriina re Yeesu Kirisito oru ko omonke ono!” Hayo hayo, omusambu ghuyo ghukamoru.
Mbe, hano abhakoro bho omonke oyo, bhaarooche aghoo, bhataana enchera yende yo kubhona chembiri, bhakaghoota Pauro na Sira, bhakabharuta kuhekera mwitongo mbere ya abhabhaahi bho omoghi.
Hano bhaahikire ku abhaamori, bhakabhasemera ighoo, “Abhasubhe bhano n-Abhayahuti, bharareeta riihe momoghi ghwitu.
Ghwiki bharatweeghi amangʼana ghe eteemo eno haare itu Abharumi, tutaghotunu koyitabherri no okoighoota.”
Hari remwe, obhooru bho abhanto bhano bhaare bhaikomaine hayo, bhakaghi ko ghukarra bhaghaitani Pauro na Sira. Abhaamori bhaare bhakabharuusi chingebho chaabho gho chenguru, bhaghakenga ekiina ighoo, bhatemu bhorro.
Na hano bhaamarre okubhatema bhorro, bhakabhatoora mokibhohe, kumaruho bhakabhoorra omosirikare omokoro we kibhohe abharende bhwaheene.
Kurengʼaana na amaragherri ghayo, omokoro we kibhohe oyo akabhatoorra mo eghechumba ke morense, akabhabhoha amaghoro ghaabho ne eminyorro.
Mbe, obhotiko ke ghati, Pauro na Sira bhaare bharasaasaama Ghiteema no kubhenerra amareeti gho ghwitumi. Abhabhohe bhaghendi bhoobho bhaare kubhategherra.
Hari remwe, ekerighiti ekerito bhukongʼu ghikahyoka, kuru omosingi ghwe kibhohe ghughasingisibhu. Hayo hayo, emirango ghe kibhohe ghikaighoka ne eminyorro ghino ghyare ghibhohire kira omwe ghighatanchoka.
Omokoro we kibhohe woore, akabhooka. Hano aarooche emirango ghe kibhohe ghighokire, akaruta ekinyamaino gheeche, aghatuna kwiyita, gho okubha aare aghwitegherra ighoo, abhabhohe bhansi mbangʼosire.
Ghasi bhoono Pauro aghatema ekereghe ko riraka rikoro akabhughaa, “Utakaiyita! Bhansi muno tooni!”
Hayo, omokoro we kibhohe oyo, akaragherri ighoo etara ireetu. Hano yaareetiru, aghasoha bhongo muyo mokibhohe, akahighama mbere ya Pauro na Sira eno araghankana.
Kumaruho akabhahira kibhara, akabhabhoori akabhughaa, “Abhakoro bhaane, ndatunu nkore ke korri ntoribhu?”
Bhakamugharokeri bhakabhughaa, “Witabherri Omutemi Yeesu, iye na abhanto bhano bhaani waacho ka, neho mughutooribhu.”
Mbe, Pauro na Sira bhakamweeghi Amangʼana Amachomu ighoro yo Omutemi Yeesu, ewe hamwe na abhanto bhansi bhano bhaare waache ka.
Enkaagha yeere yeere obhotiko, omokoro we kibhohe oyo, akabhaghegha akabheeghi ebhetonda bheebho. Kumaruho akabhatiisu ewe na abhanto bhaache bhansi.
Hano aamarre akabhahira waache ka, akabhaseemeri ebhyakori. Aghachomeru bhukongʼu hamwe na bha waabho bhayo bhansi, gho okubha aitabheriire Ghiteema.
Hano bhwaakiire, abhaamori bhaare bhaghatoma abhakoro bha abhasirikare ko omokoro we kibhohe, bhamubhoorre bhabhughee, “Bhatanchora abhanto bhaare ubhatighe bhaghende echaabho.”
Omokoro we kibhohe oyo, hano aabhooriiru kee hayo, akabhoorra Pauro akabhughaa, “Abhaamori bhatomire abhanto ighoo, mbatanchore. Bhoono moru kibhara, mughende ne mirembe.”
Ghasi bhoono Pauro akabhoorra abhakoro bha abhasirikare bhaare akabhughaa, “Ake abhaamori bhayo bhatutemire bhorro bhukongʼu mbere ya abhanto bhira ghotukengera ekiina, na itu m-mbarumi tooni! Bhaghatutoora mokibhohe. Na bhoono bharatuna obhuheene ghotoruusi muno ko kebhisire? Hasehe! Bhaache abheene bhatoruusi mokibhohe muyo.”
Abhakoro bha abhasirikare bhayo bhakagharoka, bhakabhoorra abhaamori bhaare amangʼana ghayo. Mbe, abhaamori bhayo hano bhooghuure kee hayo, Pauro na Sira m-Mbarumi, bhakoobhoha bhukongʼu.
Ko riyo, bhakaghi kubhasaasaama, bhakabharuusi mokibhohe, kumaruho bhakabhasaasaama bharu momoghi muyo.
Pauro na Sira, hano bhaaruure mokibhohe, bhakaghi ka mo Ridiya. Bhaghaikomana hayo na abhaitabherri bhaghendi bhoobho, bhakabhaha omotema, neho bhaghatanora.
Pauro na Sira mbaahetire momeghi ghe Amufipori na Aporoniya, kuhekera bhakahika momoghi gho Tesaronike. Tesaronike hayo, yaareho enyumba ya Abhayahuti yo oghusaasaameramu Ghiteema
Pauro akabha arasoha mo enyumba ye bhiina ya Abhayahuti, ghote muno aare anarre. Ko enkaagha ye Esabhaato ye che wiiki etato, akabha araghambana nabhu, aghoote Amandeko Amahoreeru.
Akabhabhoorra na kubheereki ighoo, Kirisito aare ghotunu anyankibhu, no oghwitu, na ghwiki ighoo, aare ghotunu aryoke koru mubhaku. Pauro akaghenderri kubhabhoorra ighoo, “Kirisito uno ndabhabhoorra ighoro yaache, newe Yeesu.”
Amangʼana ghayo Pauro aare arabhugha, Abhayahuti abhande bhaghaitabherri, hamwe na Abhayunaani abhaaru bhano bhaare ghusooka Ghiteema. Kuru abhaghaikoro abhaaru bhano bhaasookiru gho ekyaro kiyo, bhansi bhaghaitabherri. Bhayo bhansi bhakaghootana na Pauro na Sira.
Ghasi Abhayahuti bhano bhataitabheriiri, bhakabha na orunyeera. Ko riyo, bhakaghi momoteera bhaghakoodisi abhasineenu, kumaruho bhaghakora riihe momoghi ghunsi. Abhasineenu bhayo, bhakaghi bhaghasoha gho chenguru o Yasooni ka ghotuna Pauro na Sira, korri bhabhahire mbere ye eghekomo kya abhanto.
Na hano bhataabhabhwine, bhakaghoota Yasooni na abhaitabherri abhande bhakabhahira mbere ya abhabhaahi bho omoghi, eno bharatema ekereghe ighoo, “Abhanto bhano bhaare bharakorra riihe ko ebhyaro ebheeru, bhoono bhahikire kuru hano!
Yasooni ono abhakaribhisiri waache ka. Bhansi bharasari amaragherri gha Kaisari, gho kughamba ighoo, aareho omutemi owonde ono aare kubherekeru Yeesu.”
Abhabhaahi bha omoghi hamwe na obhooru bha abhanto bhayo, hano bhooghuure amangʼana ghayo, bhaghaitaki na ghukarra bhukongʼu.
Bhakaghoota enchagho Yasooni na bhaghendi bhaache enchagho, kumaruho bhakabhatigha.
Hano obhotiko bhwasohire, abhaitabherri bhaare bhakahira Pauro na Sira momoghi gho Bherooya. Nebhu, hano bhaahikire eyo, bhaghasoha mo enyumba ya Abhayahuti yo oghusaasaameramu Ghiteema.
Abhayahuti bha Bherooya hayo, bhaare abhaheene ghukera bhaare bha momoghi gho Tesaronike. Ko riyo, hano Pauro aabhareghaniiri amangʼana gha Ghiteema, bhakaghategherra ko ghwikongʼi bhukongʼu. Bhakabha bhararoherra ku Amandeko Amahoreeru gha Ghiteema kira orosiko, korri bharore ghote amangʼana ghano Pauro aabhughire n-ga obhuheene.
Mbe, Abhayahuti abhaaru bhaghaitabherri Yeesu, hamwe na Abhayunaani abhaaru, bhansi abhasubhe na abhaghaikoro bhano bhaare ghusooku.
Mbe, Abhayahuti bha Tesaronike bhaare, hano bhaamanyire ighoo, Pauro areeghi Engʼana ya Ghiteema momoghi gho Bherooya ghwiki, bhakaghi eyo. Hano bhaahikire, bhaghasegheeri eghekomo kya abhanto bhano bhaare hayo, kuhekera riihe rikahyoka.
Neho abhaitabherri bha Bherooya hayo bhakamohira Pauro kuhekera mongoghoni. Ghasi Sira na Timoteo abheene bhatame Bherooya hayo.
Abhaitabherri bhano bhaherekeriire Pauro, bhakamohira kohikera momoghi gho Atene. Kumaruho bhakagharoka Bherooya, bhaare bhatomiru na Pauro ighoo, bhabhoorre Sira na Timoteo ighoo, bhamutambane bhongo.
Hano Pauro aare kughanya Sira na Timoteo momoghi gho Atene eyo, akarora omoghi ghunsi ghwichwire emisambu. Hano aarooche kee hayo, akanyahaareka bhukongʼu momotema ghooche.
Ko riyo, akabha araghi mochenyumba kughambana na Abhayahudi na Abhayunaani bhano bhaare bharamusooka Ghiteema. Ghwiki kira orosiko aare araghambana na abhanto bhano aare ghosikana nabhu momoteera.
Mbe, Pauro aghasikana ghwiki na abhasomi bhasuuhu bhe eghekomo ke Ekiyepikuriyo, na ke Ekisitoyiko. Nabhu bhaghasimi okunyeerana chinkaani nawe. Abhande ghati yaabho bhakabhugha ighoo “Omutemi we egheturi ono aratuna kughamba ke?” Abhande bhakabhugha ighoo, “Ironekana ighoo arareghani ighoro ya bhaghiteemi abhagheni.” Bhakabhugha igho, gho okubha naareghaini ighoro ya Yeesu na okuryoka mubhaku.
Mbe, abhasomi bhayo bhakahira Pauro ghwitongo rinene rino ryare kubherekeru ighoo, Areopagho. Hano bhaahikire ghwitongo riyo, bhakamubhoori ighoo, “Ameeghi amahe ghano okweeghi m-meeghi ke? Turatuna tughamanye!
Iye uratureetera amangʼana amahe, ko riyo turatuna tumanye, amangʼana ghayo, ghote ghaanyi.”
Bhakabhugha igho, gho okubha abhanto bha Atene eyo, hamwe na abhagheni koru ko ebhyaro ebhende bhano bhaare bhamenyire muyo, bhaare ghotumia enkaagha yaabho ghutegherra no kughamba ighoro ya amangʼana amahe agheene.
Neho Pauro akaimerra ghatighati ye ritongo re Areopagho riyo, akaghamba akabhughaa, “Inyu abhanto bha Atene! Ndarora ighoo, inyu na-abhanto bhano murasaigha bhukongʼu amangʼana ghansi ghe etiini.
Hano naare kughenda ghenda momoghi muno, ndooche amangʼana ghaanyu gho ghusaasaama. Ndooche kuru amasengero ghano ghaandekiru amangʼana ghano, o ghiteema ono atamanyikaine. Mbe, Ghiteema ono moghusaasaama bhira komumanya, newe eni nkubhareghaneri.
“Ghiteema n-omokoro wa mwisaaro na monse, gho okubha newe aateemire ense ne ebhinto bhinsi bhino bheemu. Taghwikara mu ahase ho oghusengera Omutemi Ghiteema hano haabhekiru na abhanto.
Ewe ataghote chitaabhu, ko ighoo abhanto bhamukorre emeremo. Omwene newe arabhaha abhanto bhansi obhuhoru no omwika ne ebhinto bhinsi.
Ewe newe aateemire amakabhira ghansi, koru ko omonto omwe, korri bhaikare mokyaro ghinsi. Akabhatorra ne enkaagha yo kumenya bhano aare atunire koru kare, akabhatoorra no mpaka ghwa ahase hano bharamenye.
Ghiteema akorre kee hayo, korri abhanto bhamotune, nankabha gho kwabhaabha abhaabha, kuhekera bhamubhone. Ghasi bhoono, Ghiteema atare kure itu,
gho okubha newe aghukora itu turabhaho, turaghenda no kubha no obhuhoru bhwitu. N-ghote muno omwe waanyu, omwandeki we rireeti, aabhughire ighoo, ‘Itu bhansi n-abhaana bhaache.’
“Mbe, ko kubha itu n-abhaana bha Ghiteema, tutaghaitegherra kubha, arahekaana ne emisambu ghino gheghukoru na amadiini ghe chisahabhu, hande ku amadiini ghe chembiri, hande na amaghena. ghiyo ghinsi ghirakoru ko obhumanyi no obhungʼaini bhwa abhanto.
Hayo kare abhanto bhaare bharakorra ghayo ko obhukangi, na Ghiteema aikorre ghote atakugharora. Ghasi bhoono, arabhoorra abhanto bhansi bha kira ahase ighoo, bhamwishooreri.
Ko riyo, aatoorre orosiko runo arakengera abhanto bhansi bha ense ebhiina ko obhoronge. Arakora kee hayo, gho kuhetera omonto ono aamohwere. Ghiteema eerekiiri obhuheene bhwe engʼana eyo, gho koryokora omonto oyo koru mubhaku!”
Mbe, hano bhooghuure Pauro arabhugha ighoro ya amangʼana gho okuryoka mubhaku, abhande bhaghasimi komusera, ghasi abhande bhakamubhoorra ighoo, “Turaghutegherra ghwiki ighoro ye engʼana eyo.”
Ko riyo, Pauro akaru ghwitongo reere, akaghi chaache.
Ghasi bhoono abhanto abhande bhakaghootana na Pauro, bhaghaitabherri Yeesu. Mubhayo aaremu Diyonisiyo, omwe we ritongo reere re Areopagho, na omughaikoro omwe ono aare kubherekeru Damari, hamwe na abhanto abhande.
Amangʼana ghayo hano ghaasirre, Pauro akaru momoghi gho Atene hayo, akaghi momoghi gho Korinto.
Eyo aghasikana no Omuyahuti omwe. Omuyahuti oyo aare kubherekeru Akira, na aare omumenyi wa momukowa gho Ponto. Akira oyo, hamwe purisira mughaache, bhaare bharweriire momoghi gho Ruumi, mokyaro ke Itaariya gho chensiko chiyo chiyo. Mbaarweriire eyo, gho okubha Kaisari Kiraudiyo aare ghotuna, Abhayahuti bhansi bharu momoghi ghuyo. Mbe, Pauro aghakeri Akira na mughaache.
Pauro aare arakora emeremo ghyo ghotuma amahooru ghote ebhu, ko riyo aghaikara waabho, bhakabha bharakorra emeremo hamwe.
Kira orosiko rwe Esabhaato, Pauro aare ghusoha mo enyumba ye bhiina ko Abhayahuti, akabha araghamba nebhu ighoro ya Yeesu. Aare ghucharibhu koruta Abhayahuti na Abhayunaani, korri nabhu bhamwitabherri.
Sira na Timoteo hano bhaahikire hayo, koru Makedoniya, Pauro aghasimi koruusi enkaagha yaache yinsi kweeghi engʼana ye Ghiteema ko Abhayahuti, akabhakumerri ighoo, Yeesu newe Kirisito.
Ghasi, Abhayahuti bhayo, bhaghasimi komunyeera chinkaani no komutoka. Ewe akabhakongʼontera chingebho chaache kwereki ighoo, araiyohora nabhu, ino arabhabhoorra ighoo, “Amaanyinga yaanyu, ghabhe ighoro yaanyu abheene! Eni tingoote obhusari, niimarre ghukora aghaane ghano ngotunu nkore. Kuwansera bhoono igho, ndaghi ku abhanto bhano bhatare Abhayahuti.”
Kumaruho Pauro akaru ko enyumba ye bhiina eyo, aghasoha mo enyumba yo omonto omwe. Omonto oyo, aare arabherekeru Tiito Yusito, na aare Omoyunaani ono asaighire Ghiteema. Enyumba yaache yaare haghuhe na enyumba ye bhiina eyo.
Omokoro we enyumba ye bhiina eyo, eriina reeche Kirisipo, aghaitabherri Omutemi Yeesu, hamwe na abhanto bhansi bha ka waache. Na kuru Abhakorinto abhande abhaaru bhano bhooghuure amangʼana gho Pauro, bhaghaitabherri Yeesu, bhakabhaatiisibhu.
Orosiko romwe obhotiko, Omutemi Yeesu akabhoorra Pauro ko amaroro ighoo, “Tigha koobhoha, ghenderri kweeghi, utaghakira.
Eni neni hamwe na iye, tareho kuru omonto omwe eyo ono araaghoturi, korri akunyahaare. Gho kubha, ningoote abhanto abhaaru momoghi muno bhano bharaanyishooreri.”
Ko riyo, Pauro aghaikara Korinto eyo, enkaagha yo omoka ghomwe ne ritingita, areeghi abhanto Engʼana ya Ghiteema
Enkaagha Ghariyo aare omukangati wo omukowa gho Akaya, Abhayahuti bhansi hamwe bhakaghoota Pauro. Bhakamohira mbere ya eghetumbe kyo ghukengera ebhiina kyo Ghariyo,
bhakasemera Pauro ighoo, “Omonto ono arangʼaina abhanto bhasengere Ghiteema gho nchera eno itaghwitabherribhu ku amaragherri ghiitu.”
Pauro hano aatunire kughamba, Ghariyo akabhoorra Abhayahuti bhayo ighoo, “Inyu Abhayahuti, hano mwaghachongire omonto ono ighoro ya obhosineenu hande obhusari, hayo naare kubhategherra.
Ghasi, gho okubha muranyeerana chinkaani ighoro ya amangʼana agheene, amariina, na amaragherri ghaanyu, mughamare inyu abheene. Eni ntare omwamori wa amangʼana ghano.”
Kumaruho Ghariyo akabhatyambi mbere ye eghetumbe gheeche kyo ghukengera ebhiina.
Neho bhansi bhakaghoota Sositene, omokoro we enyumba ye bhiina. Bhakamutema hayo hayo mbere ya eghetumbe ke ghukengera ebhiina. Ghasi ghano bhaakorre, Ghariyo taarooche kubha ne-engʼana.
Pauro akengeri chensiko chende echaaru momoghi gho Korinto. Hano aamarre enkaagha eyo, akaragha abhaitabherri bhaghendi bhaache bha hayo, akaghi momoghi gho Kenkireya. Hayo akaghasa rituuki reeche gho okubha aare ariire emuuma. Kumaruho ewe hamwe na purisira na Akira bhakariina mobhooto, bhakaghi ko omukowa gho Siriya.
Hano bhaahikire momoghi gho Efeso, Pauro aghatigha Purisira na Akira eyo. Ewe aghasoha mo enyumba ya Abhayahudi yo oghusaasaameramu Ghiteema, akaghambana na Abhayahuti.
Abhayahuti bhayo bhaghasabha Pauro engeri chensiko chende cho kubha nabhu hayo, ghasi ataitabhiriire.
Hano abharaghire, akabhabhoorra ighoo, “Ghiteema arasaighe, ndagharoka ghwiki.” Kumaruho aghatanora hayo Efeso ko bhooto.
Pauro hano aahikire momoghi gho Kaisariya, akariina momoghi gho Yerusareemu, ghukeeri ekanisa ya eyo. Kumaruho akahiringita momoghi gho Antiyokiya.
Hano aare amarre chensiko nsuuhu echeene, akaru hayo, akabha araheta mo mikowa ghe Gharatiya na Furighiya, aani arakongʼerri abhatambani bhansi.
Ko enkaagha eyo, Omuyahuti omwe aahikire momoghi gho Efeso, uno aare kubherekeru Aporo. Ewe aare omwibhoru wo omoghi gho Arekisandiriya, na aare na amanagha amakoro bha kughamba, na kumanya Amandeko Amahoreeru.
Omonto oyo, aare eghiribhu Enchera yo Omutemi Yeesu. Na gho okubha enkoro yaache yaare ghooka, aaghasimi kughamba no okweghi ko obhuheene amangʼana ighoro ya Yeesu. Ghasi bhoono ko orubhareka ro obhubhaatiiso, aare amanyire ighoro yo obhubhaatiiso bho Yohana obhwene .
Mbe, Aporo oyo aghasoha mo enyumba ya Abhayahuti yo oghusaasaameramu Ghiteema, aghasimi kweeghi abhanto ko bhukare. Purisira na Akira, hano bhooghuure areeghi, bhakamughegha, bhakamuragherri enchera ya Omutemi ko bhuheene bhukongʼu.
Enkaagha yende, Aporo aghatuna koghi omukowa gho Akaya. Abhatambani bhaghendi bhaache bhakamwitabherri, bhakabhandekera abhatambani bhaghendi bhaabho bha eyo enyarubha ighoo, bhamughaghaani bhwaheene. Hano aahikire eyo, akabha aratoorri bhukongʼu bhano bhaare bharaitabherri Yeesu ko enooko ya Ghiteema.
Aporo akabhatooreri ko ghukera Abhayahuti harabhu. Akeereki Abhayahuti bhayo koru mu Amandeko Amahoreeru ighoo Yeesu newe Kirisito.
Hano Aporo aare momoghi gho Korinto, Pauro akabha araheta momeghi ghyo orukereghe, akaherengetera momoghi gho Efeso. Eyo, aghasikana na abhatambani bha Yeesu abhande,
akabhabhoori akabhughaa, “Hano mwaitabheriiri Yeesu, mukabhoona ne Enkoro Ehoreeru?” Bhakamugharokeri bhakabhughaa, “Hasehe, kuru tutakooghwiire ighoo, aaho Enkoro Ehoreeru.”
Neho, Pauro akabhabhoori akabhughaa, “Mbubhaatiisu ke mwabhaatiisiru?” Bhakamugharokeri bhakabhughaa, “Ko obhubhaatiiso bhuno Yohana eeghiri.”
Pauro akabhughaa, “Yohana aare arabhaatiisi abhanto bhano bhaare bhaishooriiri Ghiteema, akabha arabhabhoorra ighoo, bhaache bhamwitabherri uno aghuucha nyuma yaache, na oyo newe Yeesu.”
Hano bhooghuure amangʼana ghayo, bhakabhaatiisibhu ko eriina ryo Omutemi Yeesu.
Enkaagha eno Pauro aare kubhatoora amabhoko ghaache, Enkoro Ehoreeru akabhasekerra, bhaghasimi kughamba ko ebhighambo ebhende no okoruusi obhurooti.
Abhanto bhayo bhansi, bhaare abhasubhe ghote ikomi na bhabhere.
Gho enkaagha ye emieri etato, Pauro aare araghi monyumba ya Abhayahudi yo oghusaasaameramu Ghiteema, akabha araghamba kobhukare, amangʼana ghano ghaghuchomera abhanto ighoro yo obhukangati bho Ghiteema, korri bhamwitabherri.
Ghasi abhande bhaghakora emetema gheebho ghibhe emikongʼu. Bhakabha bharanga ghwitabherri amangʼana ghaache ighoro ya Yeesu, bhaghasimi koghasera mbere yo obhooru bha abhanto. Ko riyo, Pauro aghatighana nabhu, akoohora abhatambani, akaghi nabhu koridarasa re Tirano. Kira orosiko akabha araghambana nabhu muyo ighoro ya Yeesu.
Pauro akamara muyo emeeka ebhere, areeghi ighoro ya Yeesu, kuhekera abhamenyi bhansi bho omukowa gho Asiya, Abhayahuti na bhano bhatare Abhayahuti, bhakabha bhoghuure Amangʼana Amachomu ighoro ya Omutemi Yeesu.
Ghiteema akorre amakono gho kuroghoori ko kuhetera amabhoko gha Pauro.
Kuru ebhitambaara ne chingebho chino chaaruure ko omobhere gho Pauro, chikahiru ko abharwire. Nabhu bhakahora amarwire ghaabho, na emisambu ghikaru haare ebhu.
Bhaareho Abhayahuti abhande bhano bhaare bharaghenda ino na ino, bharatyambi emisambu koru ko abhanto. Bhakabha bharacharibhu kotyambi emisambu koghotumia eriina ryo Omutemi Yeesu, bharabhughaa, “Ko eriina rye Yeesu, uno Pauro arareghani, ndabhabhoorra ndabhughaa, moru ko omonto uno!”
Ghati ya bhano bhaare bharakorra kehayo, bhaare abhaana mohungate bha Sikewa. Ewe aare Omuyahuti na omokoro wa abhasengeri.
Ghasi omusambu ghukabhagharokeri ghukabhughaa, “Yeesu tomumanyire, na Pauro wunsi tomumanyire. Bhoono inyu ne-wuuye?”
Hari remwe, omonto uno aare na omusambu akabhabhurukera, akabhatema akabhakeri chenguru bhansi. Bhakaru monyumba muyo bhararyera, bhaani kingʼaabhi ino bhanyaharekire.
Amangʼana ghayo ghakamanyikana bhukongʼu ko bhansi bhano bhaare bhamenyire momoghi gho Efeso, Abhayahuti na bhano bhatare Abhayahuti. Bhayo bhansi bhakobhoobha, bhaghaitumi eriina ro Omutemi Yeesu bhukongʼu.
Mbe, abhanto abhaaru ghati ya bhano bhaitabheriiri Yeesu, bhaaichire bhakaghootana mbere ya abhanto amakora ghaabho amasineenu ghano bhaare bhakorre.
Ekirengero eghekoro kya bhaare bhano bhaakorre amangʼana gho obhureri, bhakareeta ebhitabho bheebho no okobhechuki no omorro mbere ya abhanto bhansi. Hano bharooche obhughori bhwe ebhinto bhiyo bhakabhona, chaare chembiri echaaru bhukongʼu, ghote ebhikwe mirongo etaano.
Igho nighoo Amangʼana Amachomu ighoro ya Omutemi Yeesu ghaare gharasancha, na kubha ne chenguru.
Amangʼana ghayo hano ghaasirre, Pauro akarora aghi momoghi gho Yerusareemu, ko kuhetera mo mikowa ghe Makedoniya na Akaya. Akabhughaa, “Hano nkohika eyo, ndatunu kohika momoghi gho Ruumi ghwiki.”
Ko riyo, ghati ya abhatooreri bhaache, aghatoma Timoteo na Erasito, bhaghende Makedoniya. Ewe omwene aghatama gho enkaagha mo omukowa gho Asiya.
Ko enkaagha eyo, riihe rikoro rikaibhoru momoghi gho Efeso, ighoro ya abhaitabherri bha Omutemi Yeesu.
Aareho omonto omwe momoghi ghuyo aare omukori we chembiri, eriina reeche aare kubherekeru Demetiriyo, aare aratuna chisanamu cha ahase ho oghusengera Omutemi Ghiteema waabho we ekighaikoro, rino ryare kubherekeru Aritemi. Emeremo ghiyo ghyare kubhareha abhabhaghasi bhaache chiwaara chinkoro.
Orosiko romwe, Demetiriyo aghakomani hamwe abhakori bhe emeremo bhaghendi bhaache na abhande bhano bhaare ghukora emeremo ke ghiyo. Kumaruho akabhabhoorra akabhughaa, “Abhasubhe bhano, mumanyire ighoo, obhwame bhwitu ko emeremo ghino bhokorwera.
Ghasi bhoono, inyu abheene nkurora mooni no okooghu bhuno Pauro oyo, amarre koruta no oghoshoori abhanto abhaaru bha Efeso hano, hamwe na abhanto bha ahase hansi ho omukowa gho Asiya. Araghamba ighoo, ghiteema bhano bhaghukoru na abhanto, bhatare Ghiteema bho obhuheene.
Ko riyo, nkoobhoha neeni, emeremo ghiitu ghino ghiraseru bhukongʼu. Ghwiki ahase ho oghusengera Omuteemi Ghiteema waito we ekighaikoro, Aritemi omokoro, ghwiki haramanyikana kubha tare eghento. Na kuru ghiteema waito Aritemi omwene, uno aghusaasaamu Asiya yinsi na ense yinsi, araruusibhu obhokoro bhooche.”
Hano bhooghuure amangʼana ghayo gha Demetiriyo, bhaghakarra bhukongʼu. Bhaghasimi ghutema ekereghe bharabhughaa, “Aritemi wo Efeso newe omokoro!”
Kumaruho omoghi ghunsi gho Efeso ghughaichora riihe. Bhakaghoota Ghaayo na Arisitariko, abhanto bha Makedoniya bhano bhaare bharaghi orughendo hamwe na Pauro, bhakaghi nabhu ko ahase hano bhaare ghughora Ribhina.
Pauro naatunire ghusoha ghati yo obhooru bho abhanto, ghasi abhatambani bha Yeesu bhatamumasire.
Kuru abhabhaahi abhande bha Asiya eyo, bhano bhaare abhasaani bha Pauro, bhaghatoma abhanto, korri bhamusaasaame ighoo, ataghaasoha ko ahase hayo ho kubharanera.
Abhanto bhano bhaare bhaikomaine hayo bhakabha bharatema egheturi. Omonto wunsi akabha arakura orooche, abhande rino abhande rino. abhaaru ghati yaabho bhatamanyire kino kigherri bhaikomaine hayo he.
Abhayahuti bhakaimerri Arekisanda mbere ya abhanto bhayo, bhakamwerekereeri amangʼana gho kughamba. Arekisanda akabhakiri gho kubherekeri na amabhoko abhanto bhansi, gho okubha aare ghotuna ghwikorerra mbere yaabho.
Ghasi hano bhaamanyire kubha n-Omuyahuti, bhansi bhaghatema ekereghe ko riraka remwe, gho enkaagha ye chinsa ebhere, bharabhughaa, “Aritemi wo Efeso newe omokoro!”
Komohiko omwandeki omokoro wo omoghi ghuyo, aghakiri abhanto bhayo. Akabhabhoorra akabhughaa, “Inyu abhasubhe bha omoghi gho Efeso, uye atamanyire ighoo, omoghi ghuno neghu ghokurenda ahase ho oghusengera Omuteemi Ghiteema weitu Aritemi, hamwe ne esanamu yaache ino yaasekiire koru mwisaaro?
Tareho omonto uno aghutora kwanga amangʼana ghayo! Ko riyo, mutende, mutaghaakora eghento ghinsighinsi ko bhongobhongo.
Mureetire abhanto bhano hano, nankabha bhataibhire ebhinto mo ahase ho oghusengera Omuteemi Ghiteema waito. Kuru bhatatokire ghiteema waito.
Mbe, ghote Demetiriyo na bhaghendi bhaache bhaana engʼana ighoro yo omonto wunsiwunsi, ritongo nehoreeni, na abhaamori nehobhaani. Nkunaghi bhaani kohira ekiina keebho eyo.
Ghwiki urabhone mughoote engʼana yende yinsiyinsi ino moghotuna koyireeta, mooyehire ko omoghutano ghino gheghwitabheribhu na amaragherri ghiitu.
Ko bhuno tukore reero, ngotunu yaare tusemeru, gho okubha tukore riihe ereeru. Na turasemeru ighoro ya amangʼana ghano, tutaghoote ngʼana iyo yinsiyinsi ino ekugheri tuhaatoru.”
Hano riihe re Efeso hayo ryaasirre, Pauro akabherekera abhatambani bha Yeesu, akabhateremi bhatighe kobhooha. Kumaruho akabhabhoorra akaghi, aghatanora koghi mo omukowa gho Makedoniya.
Akabha araheta gho ekyaro kiyo, arabhabhoorra abhaitabherri amangʼana amaaru gho okubhateremi bhatighe koobhoha. Kumaruho akahika gho ekyaro ke Ughiriki,
akamara eyo emieri etato. Hano aare haghuhe kugharoka ko omukowa gho Siriya na aare ko obhooto , akabhona amangʼana ighoo, Abhayahuti bhabhoorraine komukorra amasineenu. Ko riyo, akarora agharoke ko kuhetera omukowa gho Makedoniya.
gho enkaagha eyo, Pauro aare aratambana na Sopatero omoona wa Piro, wo momoghi gho Bherooya, Arisitariko na Sekundo, abhanto bho momoghi gho Thesaronike, Ghaayo, omonto wo momoghi gho Deribhe, Timoteo, na abhanto bhabhere koru omukowa gho Asiya, Tikiko na Torofimo.
Abhanto bhayo, bhaghakangata koghi momoghi gho Tirowa bhaghatughanya eyo.
Hano enyangi ye emighaate ghino ghitatorru ehamiira yaasirre, tukaru momoghi gho Firipi ko obhooto. Tughakora orughendo ro chensiko isaano, neho twahikire Tirowa. Hano twaahikire eyo, tughasikana na bhaghendi bhiitu bhayo. Tughaikara hayo, chensiko mohungate.
Orosiko ro ghwansa rwe wiiki, tughaikomana hamwe, korri tusonore omughaate. Neho, Pauro aghasimi kweeghi abhanto, akaghenderri kuhekera obhotiko bho ghati, gho okubha etabhoori yaache ngutanora aare.
Chaaremu chitara echaaru chirooka mokenyumba kiyo ke ghatato ke eghorofa kino tware twikomanirre.
Ko ridirisha re eghechumba kiyo, aare aikaire omomura omwe uno aare kubherekeru Eutiko. Omomura oyo aghasimi kohuna mbaka chitoro chikamohira akamisi, gho okubha Pauro naghenderiri kweeghi gho enkaagha entambe. Hano aare amisiri, akahetera ko ridirisha riyo, koru moghorofa ya ghatato, akagho harense. Abhanto hano bhaaghire komughegha, bhakabhona amarre ghoku.
Pauro nawe akahiringita harense. Akabhumara ighoro yo omomura oyo, akamokumbatiya, akabhoorra abhanto bhayo akabhughaa, “Mutakoobhoha! No muhoru!”
Kumaruho Pauro akariina ghwiki mo eghechumba kiyo, aghasoonora omughaate akari. Akaghenderri kweeghi kuhekera etabhoori, neho atanwere.
Abhanto bhayo bhakaghegha omomura woore aghwiire, bhakamohira ka aani omuhoru, bhaghachomeru bhukongʼu.
Pauro akaghi momoghi gho Aso ko amaghoro, ghote muno aare atunire. Itu tukariina mobhooto tughakangata koghi eyo.
Tughasikana Aso eyo, tukamughegha mobhooto, tukaghi hamwe momoghi gho Mitirene.
Etabhoori yaache, tukaghenderri no obhooto bhuyo, tukaheta mbareka mo righinga rino reere kubherekeru, Kio. Hano bhwaakiire, tukaghenderri no orughendo, tukahika ko righinga rino reere kubherekeru Samo, tughaikara momoghi gho Tiroghiriyo. Orosiko runo , tukahika momoghi gho Mireto.
Pauro aare aseemiri kughenderri no orughendo bhira kuheta momoghi gho Efeso, korri ataghaacha kughechera ko omukowa gho Asiya eyo. Aare aratuna kubha momoghi gho Yerusareemu bhongo, itamaraehika enyangi ya Bhentekosite etaraahika, ghote ekanaghire.
Pauro hano aahikire Mireto, aghatoma amangʼana momoghi gho Efeso, kubherekera abhagharuka bha ekanisa bhaache arorane nabhu.
Hano bhaachire, akabhabhoorra akabhughaa, “Inyu abheene mumanyire bhuno namenyire na inyu, koru orosiko runo naahikire mo omukowa gho Asiya hano.
Naare ndakora emeremo Omutemi Yeesu ko obhwitabherri bhukongʼu na ko chengisori. Naare ndaghomerri amacharibhu ghano ghaare kumbona, gho okugheri Abhayahuti bhano bhankoriire omorwecho.
Mumanyire ighoo, ntinaatighire kubhareghaneri engʼana yinsiyinsi ino okobhatoreri inyu. Nekyu kyaagheri naare kweeghi bhurabhu bhurabhu na enyumba ko enyumba.
Naare ndabhabhoorra Abhayahuti hamwe na bhano bhatare Abhayahuti ighoo, bhamwishooreri Ghiteema na oghwitabherri Omutemi waito Yeesu Kirisito.
“Bhoono, eni nenkumeriribhu ne Enkoro Ehoreeru ighoo, ngende momoghi gho Yerusareemu. Ko riyo nakaghi, nankabha timanyire kino ghekumbona eyo.
Ghasi, kino manyire n-ighoo, momeghi ghinsi ghino naare kuheta, Enkoro Ehoreeru aare konyereki ighoo, ebhibhohe ne enyanko nkunganya bheeni.
Kuru ndaku, tere eghento haare eni, gho okubha ndatuna ghimarre emeremo ghino Omutemi Yeesu ahaire nkore. Emeremo ghiyo, n-okureghanerri abhanto Amangʼana Amachomu ghe enooko ya Ghiteema.
“Ghasi bhoono nimanyire ighoo, inyu bhansi, bhano nareghanirri obhukangati bho Ghiteema, mutakundora ghwiki.
Ko riyo, ndabhabhoorra bhurabhu reero ino ighoo, ghote omwe waanyu asirre, amaanyinga ghaache ghataakubha ighoro yaane,
gho okubha kira rino Ghiteema aatunire mumanye, naare ndabhabhoorra bhira koobhoha.
Enkoro Ehoreeru abhatoore inyu, kubha abhaimererri bha abhaitabherri bha Ghiteema. Ko riyo, mwiyangarre, na mubhe murangara abhaitabherri bhaache, gho okubha Yeesu omwene nahomwere amaanyinga ghaache ghutoori abhaitabherri bhayo.
“Nimanyire ighoo, hano ndabha atanwere, abheeghi bho obhurongo bharaacha bhasohe mo ekanisa. Mbarasoha ghote esunche ko eghikomo kya amangʼondi na bhaatakwabhera abhaitabherri.
Kuru koru ghati yaanyu abheene, bharahyoka abhanto bhano bharatabhuta obhuheene, korri bharute abhatambani bhabhatambane.
Ko riyo, mwiyangarre! Mubhe murahiita ighoo, ko enkaagha ye emeeka etato, obhotiko no omwise ntinaatighire kubhasaasaama kira omwe waanyu, ko chengisori.
“Bhoono mbe, ndabhatoora mumabhoko gha Ghiteema na amaragherri ghe enooko yaache. Ewe aghoote amanagha gho kobhabheka na kubhasakeri kunaghi, mubhone omurembe ghuno aatorire abhanto bhaache, bhano bharabhiribhu.
“Eni ntinare kwighombu chembiri cho omonto wunsiwunsi, kuru chizahabhu chaache hande engebho yaache.
Inyu abheene mumanyire ighoo, naare ghukora emeremo ko amabhoko ghaane omwene, korri kubhona bhino naare ghotuna eni na bhino bhaghendi bhaane bhaare bhaare ghotuna.
Kira engʼana ino naare ghukora, naabherekeriri ighoo, ko enchera yo oghukora emeremo ko ghwikongʼi, turatunu ghutoori bhano bhataana amanagha. Mubhe murahiita amangʼana ghano Omutemi Yeesu omwene aabhughiree, ‘Koruusi ghuchomu, ghukera kuhaabhu.’ ”
Pauro hano aamarre kughamba amangʼana ghayo, akahighima hamwe na bhayo bhansi, aghasaasaama Ghiteema.
Kumaruho bhansi bhaghakuura bhukongʼu, bhaghakumbatia Pauro no okomobhusu.
Engʼana eno yaakorre bhabhabhayere bhukongʼu, n-ighoo aare abhabhoriire ighoo, bhatakomurora ghwiki. Mbe, bhakamuherekerra, bhakamohiki ko obhooto bhoore.
Hano twaamarre kuaghana na abhagharuka bhe ekanisa ye Efeso hayo, tukariina mo obhooto, tukaghi kemwe kemwe mbaka tukahika mo eghesiwa kino kyare kubherekeru Kosi. Hano bhwaakiire, tukaghi mo eghesiwa kino kyare kubherekeru Roto. Koru hayo, tukaghi ghwiki kuhekera tukahika momoghi gho Patara.
Hayo, tukabhona ho obhooto obhonde bhuno bhware komboka koghi mo omukowa gho Foinike. Tukariina muyo tukaghi nabhu.
Hano twahikire ahase hano tware kurora eghesiwa ke Kipuro, tukaheta orubhareka ro bhachuuta, tukaghenderri kuhekera tukahika mo omukowa gho Siriya. Hano twahikire momoghi gho Tiiro mo omukowa ghuyo, tughasekera koru mo obhooto bhuyo, gho okubha hayo neho bhaare ghusekerri emerigho.
Tughasikana na abhatambani bha Yeesu bha eyo, tughaikara nabhu chensiko mohungate. Abhatambani bhayo, bhakabha bharaghamba ko amanagha ghe Enkoro Ehoreeru, bhaghaseghani Pauro atakaaghi momoghi gho Yerusareemu.
Hano chensiko chiitu cho kubha hayo chaasirre, tughatanora kughenderri no orughendo rwiitu. Abhatambani bhansi, abhasubhe hamwe na bhakaabho na abhaana bhoobho, bhaghatuherekera mbaka kibhara yo omoghi ghuyo. Tukahighama mongoghoni hayo, tughasaasaama Ghiteema.
Kumaruho tukaaghana, tukariina mo obhooto bhuyo, ebhu bhakagharoka ka.
Tukaghenderri no orughendo rwiitu koru Tiiro hayo, tukahika momoghi gho Toremayi. Tughakeeri abhaitabherri bha hayo, tughaikara nabhu orosiko romwe.
Etabhoori yaache, tughatanora mbaka momoghi gho Kaisariya. Tughaikara mo enyumba ya Firipo, uno aare omweghi wa Amangʼana Amachomu ighoro ya Yeesu. Na wunsi aare omwe wa abhatooreri mohungate bha abhatomu bhano bhaare bhachaghwiiru Yerusareemu eyo.
Firipo oyo, aare na abhanke bhane, bhano bhaare bhakeere ghutetu na bhaare na amanagha gho koruusi obhurooti.
Hano tware twikaire orosiko nyabhurebhe Kaisariya hayo, aachire omurooti omwe, koru omukowa gho Yuudeya. Omurooti oyo, aare kubherekeru Aghabho.
Aghabho oyo, aghaacha haare itu, akaghegha omukanda gho Pauro, akaibhoha ko amaghoro na amabhoko ghaache omwene. Kumaruho akabhughaa, “Enkoro Ehoreeru aghambire abhughiree, ‘Igho niigho Abhayahuti bharamubhoha omwene omukanda ghuno Yerusareemu eyo, no komughooti ko abhanto bhano bhatare Abhayahuti.’”
Mbe, hano tooghwiire kehayo, itu hamwe na abhaitabherri bha hayo, tughasaasaama Pauro bhukongʼu aghoo, atakaaghi Yerusareemu.
Ghasi Pauro akabhagharokeri akabhughaa, “Ndasabha motighe ghunkoorra no okonyita omotema. Eni nibhangire kubhohu kuru ghokweera Yerusareemu hayo, gho okugheri yo Omutemi Yeesu.”
Hano twaarooche Bhauro taaghotuteghera, tukamotigha, tukabhughaa, “Amaigha gho Omutemi ghakorru.”
Amangʼana ghayo hano ghaasirre, tughaiseemi, tughasimi orughendo ro koghi Yerusareemu.
Abhatambani abhande bha Yeesu bha Kaisariya hayo, bhaghatutambana, bhaghatohiki Yerusareemu o Munasoni, uno tware koghi ghwikara waache. Munasoni oyo aare omonto we eghesiwa ke Kipuro, na aare omwe wa abhatambani bha ghwansa.
Hano twaahikire Yerusareemu hayo, abhaitabherri bhaghendi bhiitu bhaghatughaghani ko amachomeru.
Etabhoori yaache, tukaghi na Pauro ghosikana na Yaakobho. Na abhagharuka bhe ekanisa bhansi neho bhaareho.
Hano Pauro amarre kobhakeeri akabhabhoorra amangʼana ghansi remwe kuru erende, ghano Ghiteema aare ghukora ko abhanto bhano bhatare Abhayahuti gho kuhetera amabhoko ghaache.
Hano bhooghuure amangʼana ghayo, bhaghaitumi Ghiteema. Kumaruho bhakabhoorra Pauro bhakabhughaa, “Omwitabherri mughendi waitu, urarora ghote muno Abhayahuti ebhikwe ko ebhikwe bhaitabherri Yeesu. Bhayo bhansi, bhaana gwikong'i bhukongʼu kughoota amaragherri gha Musa.
Ghasi, bhabhooriiru ighoro yaacho aghoo, ureeghi Abhayahuti bhansi bhano bhamenyire ko ebhyaro bha abhanto bhano bhatare Abhayahuti, bhatighe kughoota amaragherri ghayo. Ghwiki aghoo, urabhaseghani ighoo, bhatighe ghusaara abhaana bhaabho, na bhatighe kughoota esemoka ya Abhayahuti.
Bhoono tukore bhwe? Obhuheene bharooghu ighoo, ooni hano.
Ko riyo, ukore engʼana ino toghokubhoorra. Ghati yiito hano, neho bhaani abhasubhe bhane, bhano bhaariire emuuma mbere ya Ghiteema.
Mbe, mughootane nabhu, mwiirabhi hamwe nabhu, obharehere bhaghasu chetuuki chaabho. Ko ghukora igho, kira omonto aramanya aghoo, amangʼana ghano bhaabhooriiru ighoro yaache, ghataare gho obhuheene na ghwiki aghoo, iye uraghoota amaragherri gha Musa.
Ghasi, ko orubhareka ro bhano bhatare Abhayahuti, bhano bhaghwitabherri Yeesu, twaabhandekiire amangʼana ghano twaaroche. Twaaroche aghoo, bhatakaabha bhararaaghera ebhyakori muno bhino okubhona bhisengirru emisambu, bhatakaabha bharari amaanyinga, kuru enyama ye etyenyi ino ebhuusiru, na bhataghaacha ghotwara.”
Neho icho yaache, Pauro akabhahira abhasubhe bhane bhayo, akairabhi hamwe nabhu. Aghasoha mo ahase ho oghusengera Omuteemi Ghiteema, korri kureghani orosiko runo okurabhibhu koobho koghosira, na kira omwe waabho iratunu aruusi ekemwenso.
Hano chensiko mohungate cho okurabhibhu koobho kwahekeraine, Abhayahuti abhande koru omukowa gho Asiya, bhaarooche Pauro mo ahase ho oghusengera Omuteemi Ghiteema. Bhaghasegheeri obhooru bha abhanto bhansi, bhakamughoota.
Ko riraka rikoro bhakabhughaa, “Inyu Abhaisiraeri bhaghendi bhiitu, motusakeri! Omonto uno newe areeghi abhanto bhansi bha kira ahase ighoo, bhabhe bharatuserra no ghusera amaragherri gha Musa, kuru ne enyumba yo ghusengera Omutemi ghiteema ino. Ghotigha ghayo ghansi, asohiri abhanto bhano bhatare Abhayahuti mo ahase ho oghusengera Omuteemi Ghiteema, ko riyo, akore ahase ahahoreeru hano habhaire ahanabhi.”
Mbaabhughire kehayo, gho okubha bhaare bhaarooche Pauro momoghi hamwe na Torofimo. Ko riyo, mbaitegheriire aghoo, Pauro aare amusohiri mo ahase ho oghusengera Omuteemi Ghiteema. Torofimo oyo, aare omonto wa Efeso.
Ko riyo, omoghi Yerusareemu ghunsi ghughaichora riihe. Abhanto bhaghaacha bhararyera koru ahase hansi, bhakaghoota Pauro. Kumaruho bhakamoruta koru mo ahase ho oghusengera Omuteemi Ghiteema muyo. Emirango ghe enyumba ya ghiteema ghikaigharu.
Hano bhaare bharatuna komwita, amangʼana ghakahekeera omokoro wa abhasirikare bha Abharumi aghoo, omoghi gho Yerusareemu ghunsi ghwichwire riihe.
Hari remwe, akaimoki eghikomo kya abhasirikare hamwe na abhaimererri bhaabho, bhaghasekera bhararyera koghi ko riihe eyo. Abhanto bhano bhaakorre riihe hano bhaarooche omokoro oyo na abhasirikare bharaacha, bhaghatigha ghutema Pauro.
Kumaruho omokoro oyo, aghaisuka akaghoota Pauro, akahamerra ighoo, abhohu ne eminyorro ebhere. Akamara akabhughaa, “Uno ne-uye? Na ke akorre?”
Hari remwe, abhanto abhande ghati ya obhooru bhoore, bhaghatema ekereghe bhukongʼu, abhande bharabhugha rino, abhande reere. Omokoro oyo, akarora aghoo, taghutora kumanya obhuheene bho kino ghikoru, akaghamba aghoo, Pauro ahiru ko ahase ha abhasirikare.
Hano Pauro aahikire ko engazi, abhasirikare bhakamusambeka, gho okubha riihe rya abhanto bhaare, ryare rikoro bhukongʼu.
Abhanto bhaare komutambana, bhakaghenderri ghutema ekereghe bharabhughaa, “Momwite oyo!”
Hano abhasirikare bhayo bhaare haghuhe ghusohi Pauro mo ahase haabho, Pauro akabhoori omokoro waabho oyo akabhughaa, “Kana, ndaitabheribhu nkubhorre engʼana emwe?” Kumaruho omokoro oyo, akamugharokeri akabhughaa, “Kana, iye umanyire Ekeyunaani!
Iye utare Omomiisiri uno gho chensiko cha bhongo hano aasimiri riihe, no okwerekerri bhaitu ebhikwe bhine, koghi mwiteregho?”
Pauro akamugharokeri akabhughaa, “Eni n-Omuyahuti, omwibhoru wo omoghi gho Tariso mo omukowa gho Kirikiya. Omoghi ghuyo n-omokoro bhukongʼu. Ndaghusabha onyitabherri ngambane na abhanto bhano.”
Mbe, omokoro oyo akamwitabherri, Pauro akaimerra ko engazi, akaimoki abhanto bhayo okubhoko, korri bhakire. Bhansi bhaghakira, Pauro akaghambana nabhu, ko ekighambo keebho ke Ekeebhurania. Akabhugha,
“Inyu abhaitabherri bhaghendi bhaane na bha taata, mutegherre, nikoorre mbere yaanyu!”
Abhanto bhayo, hano bhooghuure Pauro araghamba gho ekighambo keebho ke Ekeebhurania, bhaghakira kiri. Pauro akaghenderri kughamba arabhughaa,
“Eni n-Omuyahuti, omwibhoru wo omoghi gho Tariso mo omukowa gho Kirikiya. Ghasi hano Yerusareemu nareriiru . Ghamarieri newe anyeghiiri kughoota no kwangarra amaragherri ghano twaahaabhiru na bhasookoro bhiitu. Naikongʼiri bhukongʼu ghukorra emeremo ghe Ghiteema, ghote bhuno inyu murakora reero ino.
“Naare kunyanki bhukongʼu abhanto bhano bhaaghootire Enchera yo Omutemi Yeesu, kuru abhande bhaghaitu. Naare ndaghoota abhasubhe na abhaghaikoro no akabhabhoha mokibhohe.
Ghayo nkubhabhoorra inyu, kuru Omusengeri omokoro hamwe na abhakoro Abhayahuti bhansi ghughaimerera bhaare. Abhakoro bhayo nebhu bhaare bhahaire chinyarubha cho kobhaheerra Abhayahuti bhaghendi bhaitu bho moghi ghuno ghokubherekeru Damasiko. ngatanora koghi eyo, korri mbabhohe abhatambani bha Yeesu bha eyo, mbarete Yerusareemu hano , korri bhateneru ekiina
“Hano naare haghuhe kohika Damasiko, yaare ghote ensa ya ghasansabha cho omwise, hari remwe emirengaari emeroro koru mwisaaro ghikamoreki ahase hansi.
Nkagho harense, nkooghu riraka riramboorra rirabhughaa, ‘Sauri, Sauri! N-gooke okunyanki?’
Nkagharokeri nkabhughaa, ‘Omutemi iye ne-uye?’ Nawe akagharokeri akabhughaa, ‘Eni neeni Yeesu wo Naasareeti, uno iye okunyanki.’
Bhaghendi bhaane bhano tware kughendani nabhu, mbaarooche emirengaari gheere, ghasi bhatoghwiire riraka ryo omonto uno aare kughambana na eni.
Nkamubhoori nkabhughaa, ‘Omutemi, nkore bhwe?’ Nawe akagharokeri akabhughaa, ‘Imerra! Usohe Damasiko. Muyo, urabhoorru amangʼana ghansi ghano oghutakeru ghukora.’
Enkaagha eyo ntaare kurora, gho okubha emirengaari gheere ghyare ghyehukuri. Neho, bhaghendi bhangoteriire amabhoko, bhakahira Damasiko.
“Mbe, Damasiko hayo, aareho omonto omwe. Omonto oyo, aare kubherekeru Anania. Ewe aare kwighwera Ghiteema na aare ghwikongʼi bhukongʼu kughoota amaragherri ghaitu, ghwiki aare arakumibhu bhukongʼu na Abhayahuti bhansi bha eyo, aghoo, aare omonto omuchomu.
Akanyichera akaimerra mbareka yaane, Akamboorra akabhughaa, ‘Omwitabherri mughendi waane Sauri, unaghi kurora ghwiki!’ Hayo hayo, amaiso ghaane ghakaramoki ghwiki, nkamurora.
“Kumaruho akaghenderri kumboorra akabhughaa, ‘Ghiteema wa bhasookoro bhaitu, akohwiire korri umanye amaigha ghaache. Aratuna umanye aghoo, newe omwene obhuheene, na omongu araghamba ko omonu ghooche omwene.
Akorre igho, gho okubha urabha omwimererri waache ko abhanto, urabhabhoorra amangʼana ghansi ghano waarooche no okooghu.
Bhoono n-ke ukeere uraghanya? Imerra! Ubhaatiisibhu, omusaasaame Ghiteema korri weghibhu ebhibhe bheecho.’
“Kumaruho nkagharoka Yerusareemu. Hano naare ndasaasaama Ghiteema mo ahase ho oghusengera Omutemi Ghiteema, hari remwe, nkaroghoora, nkarora amaroro.
Ko amaroro ghayo, naarooche Omutemi Yeesu aramboorraa, ‘Kooranguru, oru momoghi gho Yerusareemu muno, gho okubha abhanto bha momoghi ghuno bhataghwitabherri obhwimererri bhuno okubha uraruusi ighoro yaane.’
Kumaruho eni nkamugharokeri nkabhughaa, ‘Ghasi Omutemi, abheene mbamanyire bhuno naare koghi mochenyumba cha Abhayahuti cho oghusaasaameramu Ghiteema, korri mbabhohe mokibhohe no okubhatema abhanto bhano bhaare koghitabheeri.
Kuru enkaagha ino amaanyinga gho omwimererri waacho Sitebhano ghaitekiire, eni ghwiki naare nimeriire haghuhe. Ngaitabherri aghoo, aitu, ne chingebho cha bhano bhamwiitire, neeni naare ghochirenda.’
Yeesu wunsi akamugharokeri akabhughaa, ‘Nooghi, gho okubha ndaghutoma ughende kure, ko abhanto bhano bhatare Abhayahuti.’ ”
Eghikomo kya abhanto bhaare, ghutegherra bhaare Pauro bhwaheene. Ghasi hano abhughire engʼana yo kumarerri eyo, bhaghasimi ghutema ekereghe bharabhughaa, “Omonto uno taghutakeru abhe omuhoru, Momwite!”
Hano abhanto bhayo, bhaare ghutema ekereghe no okoghucha ghuncha chingebho chaabho ighoro, ino bharamincha orotu.
Omokoro wa abhasirikare woore hano aarooche kehayo, akabhoorra abhasirikare bhaache ighoo, bhasohi Pauro ko ahase yaabho ho kubhohera abhanto, bhamuteme ne emicharichi, korri aghambe kino kigherri abhanto bhayo bhamukomore.
Ghasi, abhasirikare hano bhaamarre komubhoha gho chensiri, korri bhamuteme, Pauro akabhoori omwimererri waabho uno aare aimeriire hayo akabhughaa, “N-obhuheene amaragherri gha Abharumi ghwitabherri ghaani komutema Omorumi, kuru akeere ghukengeru ekiina kubha, nasarri?”
Omwimererri oyo, hano ooghwiire amangʼana ghayo, akaghi kubhoori omokoro wa abhasirikare arabhughaa, “Uratuna komukorra bhwe? Omonto uno no-Morumi.”
Mbe, omokoro wa abhasirikare oyo, akaghi haare Pauro, akamubhoori akabhughaa, “Mborra, iye no-Morumi?” Pauro akamugharokeri akabhughaa, “Ee no-Morumi neeni.”
Omokoro oyo wa abhasirikare akamubhoorra akabhughaa, “Eni naarusiri obhwame obhooru bhukongʼu kubha Omorumi.” Pauro akamugharokeri akabhughaa, “Ghasi eni no-Morumi wo okwibhoru.”
Hari remwe, abhasirikare bhano bhaare ghotuna kumubhooreri amangʼana, bhakamotigha. Omokoro waabho, akoobhoha bhukongʼu kooghu aghoo, Pauro no-Morumi, gho okubha aare amubhohire ko eminyorro.
Omokoro wa abhasirikare oyo, aatunire kumanya obhuheene bho kino kigherri Pauro aghasemeru na Abhayahuti. Ko riyo, hano bhwaakiire, akamutanchora no kuragherri abhakoro bha abhasengeri ne ritongo rinene rinsi bhaikomane. Kumaruho akareeta Pauro, akamwimerri mbere yaabho.
Pauro akabhamoghorra abhanto bhe ritongo rikoro, akabhughaa, “Bhaghendi bhaane, nimbaire ndaikara ko omotema omuchomu mbere ya Ghiteema, kuhekera reero ino.”
Omusengeri omokoro Anania hano ooghuure kehayo, akabhoorra bhano bhaare bhaimeeriire haghuhe na Pauro aghoo, bhamuteme ekoofi komonu.
Kumaruho Pauro akabhoorra Anania akabhughaa, “Ghiteema wunsi araghutema, iye omwitaami! Ooni nke endighi ino ihakiru echokaa! Iye wikaire hano, korri unkengere ekiina ghote amaragherri ghaani. Ghasi, iye omwene toghughakora amaragherri ghayo, gho okubha urarora aghoo, ntemu ekoofi.”
Abhanto bhano bhaare bhaimeeriire haghuhe na Pauro, bhakamubhoorra bhakabhughaa, “Iye, uratoka omusengeri omokoro wo Omutemi Ghiteema?”
Pauro akabhagharokeri akabhughaa, “Bhaghendi bhaane, naare timanyire kehayo, newe omusengeri omokoro! Nimanyire yandekiru irabhughaa, ‘Utakaamughamba amasineenu omubhaahi waanyu.’ ”
Enkaagha eyo, Pauro aare amanyire aghoo, ghati ya abhanto bhayo, abhande na-Masadukaayo na abhande n-Amabharisaayo. Ko riyo, akabhugha ko riraka rikoro mbere ye ritongo riyo akabhughaa, “Bhaghendi bhaane, eni no-Mobharisaayo, omoona wa Amabharisaayo. Ninsemeeru hano, gho okubha ndaitengʼera kubha, abhaku bhararyoka.”
Hano aamarre kughamba igho, riihe righasimi ghati ya Amabharisaayo na Amasatukaayo. Ritongo riighatwenekana,
Amasatukaayo bhaare kwanga kubha, abhaku bhataakoryoka, koru abhamaraika ne chinkoro chitareho, kuru Amasatukaayo ngaamanyire ghayo ghansi ghatareho he .
Mbe, ghati ya abhanto bhayo, hakabhaho no oghutonani bhukongʼu. Abheeghi abhande bha amaragherri gha Musa bho orubhareka ro Amabharisaayo bhakaimerra, bhaghatonani bharabhughaa, “Tutakurora obhosineenu bhuyo bhunsi bhunsi ko omonto uno! Ubhone n-emisambu hande maraika, newe akabhugha nawe!”
Riihe rikabha rikoro, kuhekera omokoro wa abhasirikare akoobhoha aghoo, abhanto bhe ritongo riyo, bhaana komunyahaara Pauro. Kehayo, akahamera abhasirikare bhaghende bharuusi Pauro ghati yaabho gho chenguru, bhamusohi ko ahase ha abhasirikare haabho.
Obhotiko bhuyo bhuyo, Omutemi Yeesu akaimerra haghuhe na Pauro, akamubhoorra akabhughaa, “Teremi omotema ghoocho! Ghote bhuno wanyimererire momoghi gho Yerusareemu hano, kehayo hayo iratunu onyimerere na momoghi gho Ruumi.”
Hano bhwaakiire, Abhayahuti abhande bhaghakora omorwecho gho kwibhisa, bhakari emuuma aghoo, bhayime ebhyakori no okonyo kuhekera hano bhaghwita Pauro.
Abhanto bhano bhaariire emuuma eyo, bhaare kuheteera mirongo ene.
Kee hayo, bhakaghi ko abhakoro bha abhasengeri na abhakoro bha Abhayahuti, bhakabhabhoorra bhakabhughaa, “Ntorire emuuma aghoo, tuyinyima kuraaghera no okonyo eghento kiyo ghinsighinsi, kuhekera hano toghwita Pauro.
Mbe bhoono, inyu hamwe na abhakoro bhaghendi bhaanyu bhe ritongo, musabhe omokoro wa abhasirikare, areete Pauro haare inyu. Mwikori aghoo, muratuna komurohera bhwaheene ighoro ya amangʼana ghano tokomusemera. Itu twiseemiri komwita, enkaagha eno atamarahiika hano.”
Ghasi, omwiho wo Pauro nooghwiire ighoro yo oghuseemi koobho kuyo. Ko riyo, akaghi ko ahase ha abhasirikare bhayo, akabhoorra Pauro.
Neho, Pauro akabherekera omwimererri omwe wa abhasirikare, akamubhoorra akabhughaa, “Hira omomura uno ko omokoro waanyu, naghoote engʼana yo okomubhoorra.”
Kumaruho, omwimererri wa abhasirikare oyo, akamohira ko omokoro waabho, akamubhoorra akabhughaa, “Omubhohe Pauro, naamberekiire no oghusabha aghoo, ndeete omomura uno haare iye, naghoote engʼana yo oghokubhoorra.”
Omokoro wa abhasirikare oyo, akaghoota omomura oyo okubhoko, akaghi nawe ahase hano bhakubha abheene, kumaruho akamubhoori akabhughaa, “Nke oghotuna umborre?”
Omomura oyo, akamubhoorraa, “Abhayahuti bhaitabheraini aghoo, bhaghusabhe ohire Pauro etabhoori ghwitongo reebho. Bharaikori aghoo, bharatuna komurohera bhwaheene ighoro ya amangʼana ghano bhakomusemera.
Mbe, iye otighe ghwitabherri, gho okubha abhanto bhayo bharaheteera mirongo ene, na bharaghonyera Pauro monchera, korri hano akuheta, bhamwite. Abhanto bhayo, bhaariire emuuma yo kwiyima kuraaghera no okonyo eghento ghinsighinsi, kuhekera hano bhakomwita. Bhoono mbaiseemiri bharaghanya oghwitabherri ghoocho.”
Kumaruho omokoro oyo, akabhoorra omomura oyo akabhughaa, “Utaghaacha kubhoorra omonto wunsiwunsi aghoo, umbooriire omorwecho ghuyo!” Kumara akamwitabherri aghende.
Mbe, omokoro wa abhasirikare oyo, akabherekera abhaimererri bhabhere bha abhasirikare, akabhabhoorra akabhughaa, “Mubhange abhasirikare amaghana abhere bhaghende gho kughenda na amaghoro, abhasirikare mirongo mohungate ebhu bhabhe ne chifaraasi, na abhasirikare maghana abhere ebhu bhabhe na amatimo. Bhaghende momoghi gho Kaisariya enkaagha ye ensa ya ghatato obhotiko.
Mubhangere Pauro wunsi, efaraasi yo komughegha, korri ahike bhwaheene o Feriki, omubhaahi wa Abharumi.”
Omokoro wa abhasirikare oyo, akaandeka enyarubha irabhughaa,
“Iye omusooke Feriki, omubhaahi waitu, Ndaghukeeri eni Kiraudiyo Risiya.
Omonto uno akaghootu na Abhayahuti, bhaghatuna komwita.Hano naabhwine amangʼana aghoo, no-Morumi, nkaghi hamwe na abhasirikare, nkamutoori.
Naatunire kumanya eghento kino ghekugheri Abhayahuti bhayo bharamusemerra, ko riyo, nkamohira ghwitongo reebho.
Nkarora aghoo, bharamusemerra ighoro ya amangʼana gha amaragherri ghoobho. Ghasi ko ghano bhaare komusemera, itareho engʼana kuru emwe ino yakagheeri aitu hande abhohu.
Hano naabhooriiru aghoo, Abhayahuti mbakorre omorwecho ighoro yo omonto uno, ndooche ighoo, nemureete haare iye eyo nguru. Na mbaabhooriire abhanto bhano bhakomusemera ighoo, bhaache komusemera haare iye.”
Mbe, abhasirikare bhayo, bhakaghegha Pauro, ghote muno bhaare bhaabhooriiru, bhakamohira obhotiko bhuyo, kuhekera momoghi ghuno ghware kubherekeru Antibhatiri.
Hano bhwaakiire, abhasirikare bhano bhaare koghi bharaghenda na amaghoro bhakagharoka, bhaghatigha bhaghendi bhoobho bhe chifaraasi bhahire Pauro.
Mbe, hano bhaahikire momoghi gho Kaisariya, bhakamuha omubhaahi we Ekerumi enyarubha yeere hamwe na Pauro.
Nawe hano aamarre ghusoma enyarubha eyo, akabhabhoori akabhughaa, “Omonto uno, w-ahayi?” Hano abhaabhooriire aghoo, w-omukowa gho Kirikiya,
akabhoorra Pauro akabhughaa, “Ndaghutegherra, hano bhano bhaghoghusemera bhakohika.” Kumaruho akahamera aghoo, Pauro arendu morense ya ahase ahakoro ho omutemi Herote.
Chensiko esano hano chaahetire, omusengeri omokoro Anania, akahiringita momoghi gho Kaisariya, aani hamwe na abhakoro abhande bha Abhayahuti, no omuragherri omwe wa amaragherri ghe ense. Omuragherri oyo, aare kubherekeru Terituro. Bhayo bhansi, mbaakaghi o Feriki, omubhaahi we Ekerumi, komusemera Pauro.
Hano Pauro areetiru, Terituro aghasimi komusemera arabhughaa, “Eee omusooke Feriki, iye niye oghukora turabha ne emirembe chensiko chino chinsi. Obhubhaahi bhoocho bho obhungʼaini bhurakorra amangʼana amasineenu gharabha amachomu monse muno.
Turaitabherri obhubhaahi bhoocho ko amachomeru chensiko chinsi, na turaghokumi bhukongʼu kira ahase, na gho kira enchera.
Bhoono ntaghaacha ghokurosi bhukongʼu, ndaghusabha ko obhwitabherri bhoocho, otutegheerre hasuuhu.
“Torooche aghoo, omonto uno, n-omusegherri bhukongʼu. Ewe arasegherri Abhayahuti kobyaro bhinsi no oghotuna riihe resimi ghati yaabho. Hamwe na ghayo, newe omokoro we etiini yo obhurongo ya Abhanasareti.
Hano aaseemiri ghusari ahase ho oghusengera Omuteemi Ghiteema, hari remwe tukamughoota. [Tughatuna komukengera ekiina kurengʼaana bhuno amaragherri ghaitu ghakwenda.
Ghasi, Risiya omokoro wa abhasirikare, aghaacha akamoruusi mo amabhoko ghaitu gho chenguru,
akabhugha aghoo, itu bhano tokomusemera, tuuche komusemera haare iye.] Ko riyo, iye omwene uranaghi uramurohera no okumanya obhuheene ighoro ya amangʼana ghansi ghano tokomusemera.”
Amangʼana gha Terituro ghayo, Abhayahuti bhaghaitabherri aghoo, n-go obhuheene.
Kumaruho, Feriki akorota Pauro ekeera, korri wunsi aghambe. Mbe, Pauro aghasimi kughamba arabhughaa, “Eni nimanyire aghoo, iye ubhaire omwamori we ekyaro kino ko enkaagha ye emeeka emeeru. Ko riyo, ndaikorerra bhira ehaho.
Iye omwene uranaghi kumanya aghoo, chitamara chiheta chensiko ikomi na ebhere, koru hano naaghire momoghi gho Yerusareemu, ghusaasaama Ghiteema.
Bhano bhano bhaghunsemera, bhataabhwine ndanyerana chinkaani hande ndasegherri omonto wunsiwunsi ko ahase ho oghusengera Omuteemi Ghiteema, hande mochenyumba cha Abhayahuti cho ghusaasaameramu Ghiteema hande ahase ahande hansihansi momoghi ghuyo.
Kuru amangʼana ghano bhaghunsemera bhoono, bhatakunaghi kwereki aghoo, n-go obhuheene.
“Ghasi, ndaitabherri mbere yaacho ighoo, ndasaasaama Ghiteema wa bhasookoro bhaitu na ndaghoota Enchera yo Omutemi Yeesu ino ebhu bhakoibherekera aghoo, ne-tiini yo obhurongo. Hamwe na ghayo, ndaitabherri amangʼana ghansi ghano gharaghambu na amaragherri gha Musa, na ghano ghaandekiru ko ebhitabho bhya abharooti.
Eni ningoote obhwisegho o Ghiteema aghoo, araryokora abhaku bhansi, bho obhuheene na bhe ebhibhe. Abhanto bhayo bhansi bharaitabherri ke hayo hayo.
Ke hayo, chensiko chinsi ndaikongʼi, kubha no omotema omuchomu mbere ya Ghiteema na mbere ya abhanto.
“Mbe, hano emeeka emeeru ghaahetire nkahochoka Yerusareemu, nkaghi eyo ne ebhinto bho ghutoori abhanto bhe ekyaro keene abhatobhu, no okoruusi ekemwenso o Ghiteema.
Hano abhanto bhano bhaabhwine ko ahase ho oghusengera Omuteemi Ghiteema ndakora amangʼana ghayo, enkaagha eyo naare marre kurabhibhu. No orosiko runo nasohire ne eghikomo kya abhanto kuru ntakorre riihe rinsirinsi muyo. Ghasi ko ghusengera Ghiteema, bhaareho Abhayahuti abhande koru ekyaro ke Asiya.
Bhayo nebhu bhaghotunu kwimerra mbere yaacho no ghunchongera haare iye, ghote bhakabhaire ne engʼana haare eni.
“Hande abhanto bhano bhaani hano, bhaghambe obhusari bhuno bhaarooche haare eni hano naimeriire mbere ye ritongo reebho rikoro.
Ubhone mbaarooche obhosineenu, hano naaghambire engʼana emwe ko riraka rikoro, ghatighati yaabho nkabhughaa, ‘Nchongiiru mbere yaanyu hano reero, gho okubha ndaitabherri aghoo, abhaku bhararyoka.’”
Mbe, Feriki naare amanyire obhuheene ighoro ye Enchera yo Omutemi Yeesu. Ko riyo, aaghakubhi ekiina keere gho kughamba arabhughaa, “Ndaakenga ekiina keenyu, hano omokoro woore wa abhasirikare Risiya, aghuucha.”
Kumaruho, Feriki akamubhoorra omwimererri wa abhasirikare oyo aare hayo aghoo, arende Pauro. Ghasi, abhe aramutegherra omweya gho ghukora amangʼana ghaache, ataghaseghani abhasaani bhaache, komutoori ko amanagha ghaache ghano aghotuna.
Hano chaahetire chensiko nsuuhu, Feriki oyo, aghaacha hamwe na mughaache uno aare kubherekeru Durusira, na Durusira oyo n-Omuyahuti aare. Mbe, aghatoma aghoo, Pauro abherekeru. Pauro hano aahikire, omubhaahi Feriki aghasimi komutegherra, arabhugha ighoro yo ghwitabherri Kirisito Yeesu.
Pauro aghasimi kubhabhoorra ghansi ghano ghaghotunu mbere ya Ghiteema, na ighoro yo kwireki ghukora amasineenu, na ghote bhuno Ghiteema arakengera abhanto ekiina. Feriki hano ooghuure ke hayo, akoobhoha. Akabhoorra Pauro akabhughaa, “Bhoono iye utaghi. Ndakubherekera ghwiki, hano nkubhona omweya.”
Hamwe na ghayo, Feriki aare ghwitegherra aghoo, Pauro aramuhonga, ko riyo, aare komubherekera bherekera hari kaaru, araghambana ghambana nawe.
Hano emeeka ebhere ghyaahetire, Porikiyo Fesito akabha omubhaahi, ko omweya gho Feriki. Na ko kubha Feriki aare aratuna ghwichomi ko Abhayahuti, akamotigha Pauro mokibhohe.
Enkaagha Fesito aare amarre chensiko etato echeene cho obhubhaahi ko omukowa gho Yuudeya, akaru momoghi gho Kaisariya, akariina koghi momoghi gho Yerusareemu.
Eyo, abhakoro bha abhasengeri na abhakoro abhande bha Abhayahuti, bhakamutambana bhakamubhoorra ghansi ghano bhaare komusemera Pauro. Bhakabha bharamusaasaama bhukongʼu
ighoo, abhakorre bhwaheene ko kubhagharokeri Pauro Yerusareemu hayo. Bhaare bharamusaasaama, gho okubha bhaare bhakorre omorwecho ghwiki gho ghwitera Pauro monchera.
Fesito akabhagharokeri ighoo, “Pauro ararendu Kaisariya eyo, na eni omwene ndagharoka eyo bhongo hano.
Ko riyo, tughende hamwe na abhande bha abhakoro bhaanyu, bhaghende bharamuchongera eyo, ghote asarri engʼana yinsiyinsi.”
Fesito hano aamarre ghwikara nabhu, ko enkaagha ye chensiko inyaanye hande ikomi, akagharoka Kaisariya. Etabhoori yaache, akabherekera eritongo, aghaikara ko eghetumbe gheeche ke ghukengera ebhiina, akaghamba ighoo, Pauro areetu.
Pauro hano aahikire hayo, Abhayahuti bhano bhaare bharweriire Yerusareemu, bhakaimerra ko okwinaara, bhaghasimi komusemera amangʼana amaaru amarito. Ghasi mbaatamiru kwereki obhuheene bho amangʼana ghayo.
Neho, Pauro aghasimi ghwikorerra, ighoo, “Eni ntasarri engʼana yinsiyinsi ighoro ya amaragherri gha Abhayahuti, hande ighoro ya ahase ho oghusengera Omuteemi Ghiteema, hande ighoro ya Kaisari.”
Fesito aare aratuna ghwichomi ku Abhayahuti, ko riyo akabhorri Pauro ighoo, “Uraitabherri koghi Yerusareemu, korri ukengeru ekiina eyo, mbere yaane, ko amangʼana ghayo?”
Pauro akamugharokeri ighoo, “Nimeriire ghati ya abhaamori bhano bhoohwiru na Kaisari, na neho hano ngotunu nkengeru ekiina. Iye omwene umanyire bhwaheene ighoo, ntasariiri Abhayahuti eghento ghinsighinsi.
Mbe, ubhone nasarri engʼana eno eghunkora ndatuneru ghoku, ntakuseghani ghoku. Ghasi, ghote amangʼana ghano Abhayahuti bhano bhaghusemere ghatare gho obhuheene, atareho uno aghutora ghuntoora mumabhoko yaabho! Ndasabha ighoo, ekiina keene ghikengeru na Kaisari omwene!”
Mbe, Fesito hano aamarre kughambana na abhanto bhe ritongo, akagharokeri ighoo, “Urasabha ighoo, Kaisari newe aghukengere ekiina. Mbe bhoono, uraghi ko Kaisari!”
Chensiko nsuuhu echeene hano chaahetire, omutemi Herote Aghiribha hamwe na Bherinike monke waache, bhakahika Kaisariya, korri komukeri omubhaahi Fesito.
Mbaaikaire hayo, chensiko echaaru. Orosiko romwe, Fesito akabhoorra omutemi Aghiribha amangʼana ighoro ya Pauro, arabhugha ighoo, “Aani hano omonto omwe, aatighiru mokibhohe na omubhaahi Feriki.
Hano naare Yerusareemu, abhakoro bha abhasengeri, hamwe na abhakoro bha Abhayahuti, mbaambooriire amangʼana ghano bhaare bharamuserra. Bhaghasaasaama ighoo, mukengere ekiina.
Nkabhagharokeri nkabhughaa, itu Abharumi, tutaghukengera ekiina omonto enkaagha ataraikorerra mbere ya abhasemeri bhaache.
Ko riyo, nkaghaeroka hano, hamwe na abhasemeri bha Pauro bhayo. Etabhoori yaache, ntaghechiire, nkaikara ko eghetumbe keene ke ghukengera ebhiina, nkakenga ekiina ighoo, Pauro areetu.
Hano areetiru, abhasemeri bhaache bhakaimerra, bhaghasimi komusemera, ghasi amangʼana ghano bhaamusemiire, ghataare amasineenu ghote muno naitegheriire.
Bhaare okunyeerana chinkaani na Pauro ighoro ya etiini yaabho abheene, na ighoro ya omonto omwe uno arabherekeru Yeesu. Omonto oyo aakuure, ghasi Pauro, ewe araghamba ighoo, aani muhoru.
Na eni, timanyire ghote muno nkanaghiri kumanya obhuheene bho amangʼana ghayo. Mbe, nkabhoori Pauro ghote aghaitabheriir koghi Yerusareemu, korri akengeru ekiina eyo ighoro ya amangʼana ghano.
Ghasi, Pauro aghasaasaama ighoo, ekiina gheeche ghikengu na Kaisari, na ighoo, atame hano mokibhohe kuhekera enkaagha eyo. Ko riyo, ngakenga ekiina arendu, kuhekera hano nkomohira eyo.”
Neho, Aghiribha akamubhoorra Fesito ighoo, “Eni nawe, ndasaigha komutegherra omonto oyo.” Fesito akamugharokeri ighoo, “Uramutegherra etabhoori.”
Hano bhwaakiire, Aghiribha hamwe na Bherinike, bhaghaacha ko obhuchomu bhukongʼu. Bhaghasoha eghechumba kye ritongo, hamwe na abhakoro bha abhasirikare, na abhakoro bha momoghi. Kumaruho omubhaahi Fesito akaragherri ighoo, Pauro areetu.
Mbe, Fesito akabhugha ighoo, “Omutemi Aghiribha, na inyu bhansi bhano mooni hamwe na itu hano, murarora omonto uno! Ehamate yinsi ya Abhayahuti bha Yerusareemu na bha Kaisariya hano, bhansaasaamire mbatoorri komukengera ekiina, eno bharatema ekereghe ighoo, taghotunu aghenderri kubha muhoru.
“Eni omwene ndooche ighoo, takorre eghento ghinsighinsi kino ghekugheri aitu. Ghasi ansabhire ighoo, amangʼana ghano ghakengeru ekiina na Kaisari, ko riyo, ngakenga ekiina ighoo, ahiru momoghi gho Ruumi.
Eni timanyire obhuheene bhunsibhunsi ighoro ya omonto ono, bho kwandekera omukama waitu omokoro. Ko riyo, mureetire mbere yaanyu hano, ekinene haare iye omutemi Aghiribha, korri hano tokumara komubhoori eno, mbone eghento ghyo kwandeka ighoro yaache.
Eni ndarora ighoo, tare bhwaheene kohira omubhohe Ruumi eyo, bhira kwereki amangʼana ghano arasemeru.”
Neho Aghiribha akabhoorra Pauro ighoo, “Witabherribhu ghwikorerra.” Igho, Pauro akaimoki okubhoko, aghasimi ghwikorerra ighoo,
“Eee omutemi Aghiribha, ndairora ngoote ebhahati, gho okubha nimeriire mbere yaacho reero, ghwikorerra ku ghansi ghano Abhayahuti bhaghunsemera.
Ndaghamba kee hayo gho okubha iye umanyire bhwaheene esemoka yinsi cho Abhayahuti, na ghansi ghano bhakunyeerana chinkaani. Ko riyo, ndaghusabha ughomerri ghuntegherra.
“Abhayahuti bhansi bhamanyire bhwaheene eteemo ino naare neyu ko ekyaro ghiitu, koru obhoona bhoone, kuhekera kohika enkaagha eno naamenyire momoghi gho Yerusareemu.
Bhoobho mbamanyire ko enkaagha entambe, na ghote bharatuna, bharatora konduuseri obhwimererri ighoo, naare Omubharisaayo. Na Amabharisaayo, nebhu bhaghwikongʼi bhukongʼu kughoota amaragherri ghansi ghe Ekiyahuti, kuru ghukera abhande bhansi bhe etiini yiito.
Bhoono, nimeriire hano, nkengeru ekiina gho okubha ndasaigha okurengi kuno Ghiteema aabharengire bhasookoro bhiitu.
Kuno neku okurengi kuno amakabhira ikomi na abhere ghe ekyaro ghiitu, gharaitenga kurora irahekeerana. Kiyo nekyu keghukora bharasaasaama Ghiteema omwise na obhotiko. Na eni reero, ee omutemi, ndasemeru na Abhayahuti gho kugheri ko ghwitengʼera rirengi riyo!
Ngooke inyu mokwanga ghwitabherri ighoo, Ghiteema araryoki abhaku?
“Eni omwene naare ghwitegherra ighoo, ndatunu ghukora ghansi ghano nkunaghi, korri kureki eriina re Yeesu wo Naasareeti.
Ghayo neghu, naakorre Yerusareemu eyo. Ku amanagha gho obhubhaahi koru ku abhakoro bha abhasengeri, naabhohire abhaitabherri abhaaru mokibhohe. Na enkaagha eno bhaare ghukengeru ekiina kyo ghoku, eni ghwiki naare ghati ya bhayo bhaare kubhakengera ekiina.
Hari kaaru naare ndaghi mochenyumba chinsi, korri kubhaghoota enchagho no kubhahamerri bhatighe Yeesu. Ghukarra koone haare ebhu ikagheri ngende kuru momeghi ghende mobhyaro ebhende, korri mbanyanki.
“Orosiko romwe, naare monchera ndaghi momoghi gho Damasiko, ghukora emeremo ghiyo ko amanagha gha amaragherri koru ko abhakoro gha abhasengeri.
Eee omutemi, hano naare ko nchera iyo, enkaagha ye ensa isansabha omwise igho, nkarora obhurabhu obhorro bhukongʼu, koru mwisaaro. Obhurabhu bhuyo, bhware ghooka ghukera ereebha. Kumaruho, bhukamorekeri ahase hansi, hamwe na bhano naare nabhu.
Bhansi tukagho harense. Neho nooghure riraka riramboorra gho Ekeebhurania ighoo, ‘Sauri, Sauri! ghooke okunyanki? Ake urainyahaara bhuchu, ghote entekere eno aratema omuseghere ehimbo yo omutemi waache!’
“Kumaruho nkabhoori nkabhughaa, ‘Omutemi, iye ne-wuuye?’ Nawe Omutemi akagharokeri akabhughaa, ‘Eni neeni Yeesu, ono iye okunyanki.
Bhoono, bhooka wimerre! Nkohyokiire, korri ngukore ubhe omubhaghasi waane. Urabha urareghaneri abhanto abhande, amangʼana ghano orooche reero, na ghano nkubha ndakwereki.
Ndabha ndaghutoori koru ku Abhayahuti bhaghendi bhaacho, na ku abhanto bhano bhatare Abhayahuti. Ndabha ndaghutoma koobho,
korri ubharamoki maiso, bhaishoori koru mokeruutu, bhasohe mo obhurabhu, bharu mo amanagha ghe Risambu, bhaishooreri Ghiteema. Ko ghukora igho, neho kwabheru ebhibhe bheebho, bharabha hamwe na abhande bhansi, bhano bharabhiribhu gho nchera yo okonyitabherri eni.’
“Ko riyo, ee omutemi Aghiribha, tinaatighire ghukora ghote muno naabhooriiru ku amaroro ghayo koru mwisaaro.
Ghasi, ngasimi kweeghi abhanto bha Damasiko, ighoo bhatiite ebhibhe bheebho, bhaishooreri Ghiteema na ghukora ghano ghakwereki ighoo bhaishoorire mo emetema gheebho. Ghwiki nkeeghi amangʼana ghayo ghayo, ko abhanto bha Yerusareemu, na ko abhanto bha mo omukowa ghunsi gho Yuudeya. Kuru ko abhanto bhano bhatare Abhayahuti naare kubheeghi kee hayo hayo.
Ghayo neghu naakorre Abhayahuti bhakangoota, hano bhaabhwine ahase ho oghusengera Omuteemi Ghiteema, bhaghatuna konyita.
Ghasi, Ghiteema ansakiire kuhekera kohika orosiko ro reero. Kiyo nekyu ghekugheri ndaimerra mbere ya abhanto, abhakoro na abhasuuhu, koruusi obhwimererri bho amangʼana ghano naarooche. Ghatareho amangʼana aghande ghano nkughamba, ghasi n-gaare ghaare ghano ghaaghambiru na abharooti na Musa ighoo, gharahyoka.
Bhansi bhakabhugha ighoo, Kirisito aranyankibhu, na ighoo, ewe arabha wo ghwansa okuryoka koru mobhaku, korri areghani ighoo, amangʼana amachomu ighoro ya omutoori, bhoono aramorekeri abhanto bhansi, Abhayahuti na abhanto bhano bhatare Abhayahuti.”
Hano Pauro aare akeere arikorerra, omubhaahi Fesito akamuteneeri ko riraka rikoro akabhughaa, “Iye Pauro, nochuurre! Ghasi obhumanyi bhoocho obhooru bhoghukorre ochuurre?”
Ghasi, Pauro akamugharokeri akabhughaa, “Eee omusooke Fesito, eni ntare omochuuru. Amangʼana ghano nkughamba n-go obhuheene na n-go obhungʼaini.
Kuru omutemi amanyire bhwaheene ighoro ya amangʼana ghano. Nimanyire ighoo, itareho engʼana kuru emwe ghati ya ghano eno atamanyire, gho okubha ghataare ghahyokire kebhisire. Ko riyo, nkomubhoorra naare ghayo, bira ehaho.
Eee omutemi Aghiribha, ghansi ghano ghaaghambiru na abharooti, uraghaitabherri? Eni nimanyire bhwaheene aghoo, uraghaitabherri.”
Hayo, Aghiribha akabhoori Pauro akabhughaa, “Uraitegherra aghoo, uransegheri nibhe Omokirisito ku amangʼana amasuuhu kee ghano?”
Pauro akamugharokeri akabhughaa, “Ibhe n-ku amangʼana amasuuhu, hande ku amangʼana amaaru, ndasaasaama Ghiteema ighoro yaacho, na ighoro ya abhande bhansi bhano bhaghuntegherra reero ighoo, bhabhe ghote muno eni neni, ghasi bhira kubhohu ne eminyorro ghino.”
Hayo omutemi akaimerra, hamwe na omubhaahi Fesito na Bherinike, na abhande bhano bhaare bhaikaire hamwe.
Enkaagha eno bhaare ghutanora hayo, bhakaragherrani ighoo, “Omonto ono takorre engʼana yinsiyinsi eno ekugheri aitu, hande abhohu mokibhohe.”
Kumaruho, Aghiribha akabhoorra Fesito akabhughaa, “Yakabhaire aghoo, omonto ono ataasabhire ekiina gheeche ghikengu na Kaisari, aare kuhaatooru.”
Kumaruho ekiina ghikabhotorru ighoo, tughende ko obhooto mokyaro ke Itariya. Pauro na abhabhohe abhande bhaghatooru ko omwimererri omwe wa abhasirikare. Omwimererri oyo, aare kubherekeru Yuriyo, we ghekomo kya abhasirikare bhano bhaabherekiiru ighoo, “Eghekomo ke Kaisari Augosuto.”
Tukariina mo obhooto bhuno bhwaruure momoghi gho Adiramitiyo. Obhooto bhuyo, bhware ghotuna koghi ko chino cheeni mongoghoni yo omukowa gho Asiya. Tughasimi orughendo ro itu hamwe na Arisitariko, omonto koru momoghi gho Tesaronike mo omukowa gho Makedoniya.
Etabhoori yaache, tukahika ko mongoghoni yo omoghi gho Sitooni. Yuriyo aghakora Pauro amachomu, ko komwitabherri aghi kurorana na abhasaani chaache, korri bhamuhe ebhinto muno aare ghotuna.
Koru yeere, tukaheta mbareka ye righinga rino rekubherekeru Kipuro, gho okubha obhukama obhorro bhoruure eno tware turaghi.
Tukoomboka enyancha, orubhareka rwe mikowa ghe Kirikiya na Bhambiriya, tukahika momoghi gho Mira omukowa gho Rikiya.
Eyo, omwimererri wa abhasirikare oyo, akabhona obhooto bha momoghi gho Arekisandiriya bhuno bhwaghiire Itariya, aghatoriini muyo.
Tukaghi ihoraihora gho enkaagha ye chensiko echaaru na gho etaabhu bhukongʼu, kuhekera tukahika haghuhe na omoghi gho Nido. Hano twatunire kuheta, obhukama obhororo hughatureki, bhukagheri twinaare orubhareka ro bhachuuta bho righinga re Kirete, haghuhe na rasi eno yaare kubherekeru Sarimone.
Tukaheta mbareka ko chitaabhu bhukongʼu, kuhekera tukahika ahase hano haabherekiiru ighoo, “ Enchomu,” haghuhe na omoghi gho Raseya.
Tware tumarre enkaagha entambe konyancha, no orughendo rwitu rughasimi kubha rwe enyanko, gho okubha enkaagha yo obhukama obhororo konyancha bhware bhosimiri. Ko riyo, Pauro akabharagherri bhaghendi bhaache bhayo ighoo,
“Bhamure, ndarora ighoo, orughendo ro itu runo, rurareeta enyanko enkoro, tare ko obhooto ne emerigho ebhyene, ghasi kuru itu abheene.”
Ghasi, omwimererri wa abhasirikare oyo, ataitabhiriire obhughambi bho Pauro, akarora ighoo, bhutaana ewaara, aghaitabherri amangʼana gho omukangati wo obhooto n-omwene obhooto.
Mbe, bandari yeere bhaareho itaare no omweya enchomu gho ghwikara, enkaagha ye embeho endoro. Ko riyo, abhanto abhaaru ghati yaabho bhaghaitabherri ghutanora koore, ahande bhaare kunaghi kohika Bhoyinike no ghwikara eyo enkaagha ye embeho. Bhoyinike n-bandari eno yaare ko righinga re Kirete, yaare orubhareka ro ghoosi ya roghoro na bhachuuta ya roghoro, hano na obhukama.
Mbe, obhukama obhuchomu bhughasimi kuherra, koru orubhareka ro bhachuuta. Bhukagheri bho obhooto bhaitegherre ighoo, bharanaghi kohika hano bhaghutuna. Kumaruho bhakaiha enanga bhakaghenderri no orughendo roobho, bhakaheta mbareka mongoghoni ye righinga re Kirete.
Ghasi, hano yaahetire enkaagha ensuuhu eyeene, obhukama obhororo bhuno bhokubherekeru “Eurakiro,” bhughasimi kuherra koru koru kwighinga re Kirete.
Obhukama bhuyo, bhukabha bhuratema tema orubhareka ro obhooto. Tughasaki ghosindana nabhu, ghasi tughatamu. Tughatigha bhotohire ghatighati ye enyancha.
Tukaheta nyuma ya righinga hasuuhu rino rekubherekeru Kauda, righatureki hasuuhu ekiruumbe kiyo. Hayo tukanaghi ko nyanko ghutoori obhooto obhosuuhu bho ghutooreri abhanto, bhuno bhware kohiru na amanche.
Hano abhakori bhe emeremo bho obhooto bhaamarre koriini obhooto obhosuuhu morense yo obhoobho bhoore, bhakainaari chensiri obhooto bhoobho bhunsi, bhakabhoha . Bhaare bharoobhoha ighoo, bhaare kunaghi kuhaghaeru mwisense re enyancha ye ekyaro ke Ribhiya. Ghotiina kuyo, ghukagheri bhaghasekeri matanga, bhaghatigha obhooto bhohiru no obhukama.
Amayengo ghenderri ghutema obhooto bhuyo ko chenguru. Etabhoori yaache, abhakori bhe emeremo bhayo, bhaghasimi ghutabhuta emerigho monyancha.
Orosiko ro ghatato, bhaghasimi ghutabhuta ebhinto bhyo obhooto monyancha na amabhoko ghaabho abheene.
Chikaheta chensiko echaaru ereebha na chinchota bhitakoonekana, na enyancha ikabha iraghenderri ghusareka. Ikagheri toku emetema kubha tutakuhona.
Hano echaaru chaahetire bhira kuraaghera eghento, Pauro akaimerra ghati yaabho, akabhugha ighoo, “Inyu abhasubhe, mware ghotunu kooghu na ghotigha ghutanora koru yeere Kirete. Hano mwaghantegherire, ghano ghansi ghataare ghotubhona.
Bhoono ndabhasabha ighoo, mutaaghaku omotema, gho okubha atareho kuru omwe waanyu ono aghoku, ghasi obhooto bhuno nebhu bhoghusareka.
Ndaghamba kee hayo, gho okubha eni u-wa Ghiteema na newe ono ndasengera. Obhotiko bho reero maraika waache ahyokiire,
akamboorra akabhughaa, ‘Pauro, tigha koobhoha! Uratunu kwimerra mbere ya Kaisari. Na umanye ighoo, Ghiteema arabhatoori ko enooko yaache, bhansi bhano wooni hamwe nabhu ko orughendo.’
Mbe bhoono, eni ghwiki ndabhabhoorra ighoo, mutaaghaku omotema! Eni ndaitabherri ighoo ghano Ghiteema ambooriire, gharakoru.
Ghasi, turahingiru ko righinga nyabhurebhe.”
Tukamaraho chensiko ikomi na inye, turahingiru no obhukama obhorro, koghi eno na eyo, ko enyancha ya Adiriya. Orosiko ro ikomi na kane ruyo, obhotiko bho ghati, abhakori bhe emeremo ghyo obhooto, bhakarora ghote bhaani haghuhe ne ekyaro .
Ko riyo bhakarengi obhutambe bhwa amanche, bhakabhona ebhekubha mirongo ebhere. Kumaruho bhaghaisuka mbere hasuuhu, bhakarenga ghwiki, bhakabhona ebhikubha ikomi na bhitaano.
Bhakoobhoha ighoo, obhooto bhuraitema ku amaghena, ko riyo bhakaimerra bhakarekera chensika inye mu amanche, nyuma yo obhooto. Kumaruho bhaghasabha ighoo, bhoki bhongo.
Abhakori bhe emeremo bho obhooto bhayo, bhaghatuna kungʼosa bhatighe obhooto. Ko riyo, bhaghasekeri mumanche obhooto bho ghutooreri abhanto, bhaghaikori ighoo bharasekeri chensika chende orubhareka ro mbere ro obhooto.
Hari remwe, Pauro akabhoorra omwimererri wa abhasirikare oyo, hamwe na abhasirikare bhaache akabhughaa, “Uraabhone abhakori bhe emeremo bho obhooto bhano bhatatamire mo obhooto muno, tutakuhona!”
Ko riyo, abhasirikare bhayo bhaghakenga chensiri chino chaare chibhohire obhooto bho ghutooreri abhanto bhuyo, bhakabhotigha bhugheghu na amanche.
Hano bhwaatunire ghoki, Pauro aghasimi kusaasaama bhaghendi bhaache bhayo bhari ebhyakori, arabhabhoorra arabhughaa, “Reero n-orosiko ro ikomi na kane koru mughootu no ghotiina na mutaakarire eghento ghinsighinsi.
Bhoono, ndabhasaasaama muraaghere, korri mutaaghaku na omuramboko. Muraaghere, gho okubha kuru orotuuki ro ko omotwe gho omwe waanyu rutaghosira.”
Hano aamarre kughamba igho, akaimoki omughaate, aghakumi Ghiteema mbere yaabho bhansi, aghasoonora, aghasimi kuraaghera.
Hari remwe bhansi bhakabha no omotema, bhaghasimi kuraaghera.
Bhansi bhano tware mo obhooto muyo, tware ghote maghana ebhere na mirongo mohungate na bhasansabha.
Hano bhaighotire, bhakarekera engano monyancha, korri bhasuuhi obhorito bho obhooto.
Etabhoori , abhakori bhe emeremo mo obhooto bhuyo, bhataamanyire ekyaro keere, ghasi bhaarooche na omweya gho kohika ko mongoghoni. Bhaghakenga ekiina koghi kohika eyo obhooto bhoobho ghote ekanaghire.
Igho, bhaghakenga chensiri che chensika bhaghachetigha monyancha. Ghwiki bhakanyoonyooghi chensiri chino chaare chibhohire obhosikani bho obhooto. Bhakahaneka ritanga risuuhu mbere yo obhooto korri riichori obhukama, bhakaghi ko .
Ghasi, hano obhooto bhwaisukire mbere hasuuhu, bhakahika ahase hano emingeri ghya amanche gheghosikana. Ororeme ro obhooto rughatocha momusense gho chenguru, rukangeramu. Ahase ha nyuma haghatemu temu na amayengo, kuhekera bhughasimi kubhaaroka ebhetene tene.
Kumaruho, abhasirikare bhaghatuna ghwita abhabhohe bhansi, korri bhataghaacha kurabhacha bhangʼose.
Ghasi, omwimererri wa abhasirikare oyo, aatunire ghutoori Pauro, ko riyo, akabhareki bhataghakora igho. Akaghamba akabhughaa, bhano bhakunaghi kurabhacha, bharabhache kuhekera mongoghoni,
na abhande bhano bhatamanyire kurabhacha, bhaghoote chimbao ne ebhinto bhende bhyo obhooto. Ko ghukora kee hayo, abhanto bhansi mbaahikire gho ekyaro bhwaheene.
Hano twaruure konyancha kuyo bhwaheene, neho twamanyire kubha, tooni ko righinga rino rekubherekeru Merita.
Abhamenyi bha hayo, bhaghatughaghaani bhwaheene bhukongʼu. Bhaghatuhembera omorro, gho okubha yaare enkaagha ye embeho, na embura yaare iteekire, bhaghatughaghaani bhansi ghoota omorro ghuyo.
Pauro aghateenya omorigho obhosuuhu igho ghweo chinkwe. Hano aare ghochitoora momorro, enchoka ikaru mo chinkwe chiyo, gho kugheri kwe ebhyowa bhyo omorro, ikainaanjera gho okubhoko pouro ikamuroma.
Abhamenyi bhe righinga riyo, hano bhaarooche enchoka eyo, eritunda gho okubhoko gho Pauro, bhaghasemerrani bharabhughaa, “Omonto uno n-omwiti. Nankabha ahonire kwibheera monyancha muno, omokoro waitu ono akubherekeru ‘Omuheene’, takomotigha aghenderri kubha omuhoru.”
Ghasi, Pauro aghasamunsera enchoka eyo momorro, tanyaharekire kuru hasuuhu.
Abhanto bhayo bhaghaitegherra ighoo, arabhimba hande aragho harense, hari remwe aku. Ghasi hano bhaghanyire gho enkaagha entambe no kurora ghitareho kino kemobhweni, bhaghashoori obhughambi bhoobho, no kughamba ighoo, ewe n-omwe wa bhaghiteemi bhaabho.
Mbe, hano toombokire, haare haghuhe ne emeghondo ghyo omokoro we righinga riyo. Omokoro oyo, aare kubherekeru Pubhuriyo. Pubhuriyo oyo, aghatughaghaani bhwaheene waache ka, tukamara eyo chensiko isato.
Ko enkaagha eyo, isawaabho Pubhuriyo aare amisiri kobhorre, abhabhaire, aghoote ehooma na aare ghusaaha amaanyinga. Pauro aghasoha monyumba komurora. Hano aamarre komusaasaamera haare Ghiteema, akamutoorra amabhoko ighoro yaache, akahora.
Hano engʼana eyo yaaikorre, abharwire abhande bhansi ko righinga riyo, bhakabha bharaichera Pauro, nawe akabha arabhahori.
Abhanto bha hayo, bhakabha bharatusooka bhukongʼu. Na hano twatunire ghutanora, bhaghatoriineri mobhooto ebhinto bhinsi bhino twaatunire.
Hano twamarre emieri etato ko righinga riyo, tughasimi orughendo ro obhooto bhuno bhware bhusekiiri chensika, bhuraghanya enkaagha ye embeho eyo esire. Obhooto bhuyo, bhware bho momoghi gho Arekisandiriya, na bhware bhungʼorru esanamu ya Bhaghiteemi Ebhisare.
Tukahika momoghi gho Sirakusa, tughaikara hayo chensiko isato.
Hano twaruure hayo, tukainaara mbareka mo enyancha, tukahika momoghi gho Reghiyo. Etabhoori yaache, obhukama bhukahuuta koru orubhareka ro bhachuuta, bhukagheri orosiko ro kabhere tukahika momoghi gho Puteori.
Eyo, tughasikana na abhaitabherri bhaghendi bhaitu haare Kirisito, bhaghatusaasaama bharabhughaa, tubhe nabhu chensiko mohungate. Hano chaasirre, tukaghoota nchera koghi momoghi gho Ruumi.
Abhakirisito bhaghendi bhaitu bha Ruumi eyo, hano bhooghuure ighoo, tooni monchera turaghi haare ebhu, bhaghaacha mo Momoteera gho Apiyo, na ahase hano hakubhekeru “Chenyumba cha bhagheni Etato” ghotuturungʼana. Hano Pauro aabharooche, aghakumi Ghiteema na aghasambaroka bhukongʼu.
Hano twahikire momoghi gho Ruumi, Pauro aghaitabheribhu kubha monyumba yaache omwene, hamwe na omosirikare wo komurenda.
Hano chensiko etato chaasirre, akabherekera hamwe abhakoro bha Abhayahuti bha hayo. Hano bhaikomaine, akabhabhoorra ighoo, “Bhaitabherri bhaghendi bhaane, nankabha ntakorre engʼana ensineenu ko abhanto bhiitu, ghasi ko esemoka ya bhasookoro bhiitu, ghasi naaghootiru momoghi gho Yerusareemu, nkahiru ku Abharumi.
Hano Abharumi bhayo bhaamarre kumboorerri, bhaghatuna kuhaatora, gho okubha bhataabhwine ne risari rino rekugheri niitu.
Ghasi Abhayahuti bhakanga, ntakaahatoru. Ko riyo, ngasaasaama ighoo, ekiina keene ghikengu na Kaisari Ruumi eyo. Tare aghoo, naare ngotuna kubhasemera abhanto bhe ekyaro keene.
Mbe, ghayo neghu ghagheri mbabherekiire, korri mbarore tughambane hamwe. Eni hano mbohiru gho okubha ndaitabhirrirya Kirisito oyo newe ubhweseghe bho Abhaisiraeri bhansi.”
Hayo, abhakoro bha Abhayahuti bhayo, bhakamugharokeri ighoo, “Itu tutamarabhona enyarubha yinsiyinsi koru ko omukowa gho Yuudeya, ino iraghamba ighoro yaacho. Na omonto wunsiwunsi tamarahika hano kughamba amangʼana amasineenu ighoro yaacho.
Ghasi itu, toratuna kooghu muno iye uraitegherra, gho okubha tumanyire ighoo etiini ino uraghoota, iraghambu amasineenu kira ahase.”
Ko riyo, bhaghaikererrani na Pauro orosiko rono bhariikomana. Hano orosiko ruyo rohikire, bhaghaacha abhanto abhaaru morense ya enyumba ino aare ekaire. Pauro akabhabhoorra na kubhahonyorra ighoro yo obhukangati bho Ghiteema, koru etabhoori kuhekera omughoroobha, aatunire ighoo, bhoobho bhaitabherri Yeesu. Ikagheri abheeghi amangʼana ighoro ya Yeesu ko oghutumira amaragherri gha Musa, na ebhitabho bhe abharooti.
Abhande bhaghaitabherri amangʼana ghano aabhughire, ghasi abhande bhataitabhiriire.
Ko riyo, abheene ko abheene bhataitabherraine. Mbe, hano bhaare bharaghi, Pauro akabhabhoorra engʼana emwe ighoo, “Enkoro Ehoreeru akabhugha amangʼana gho obhuheene, arabhabhoorra bhasookoro bhiitu kuhetera ko omurooti Isaaya ighoo,
‘Oghi ko abhanto bhano, abhabhoorre ighoo, Kooghu murooghu, ghasi mutakongora. Ukorigheri murarigheri, ghasi mutakurora.
Erabha igho, gho okubha emetema ghe abhanto bhano n-emikongʼu, amatwe ghoobho ghatakooghu, maiso gheebho bhaghahunderri. Bhataghotuna maiso ghoobho gharore, hande amatwe ghoobho ghaighu, hande emetema gheebho ghyongore, bhataghaache bhakanyishooreri na eni mbatoori.’”
Pauro akaghenderri kughamba ighoo, “Mbe, bhoono mumanye ighoo, amangʼana gho Ghiteema ighoro yo omutoori uno, ghahirru ko abhanto bhano bhatare Abhayahuti. Bhoobho bharaghaghoota!” [
Hano aamarre kughamba amangʼana ghayo, bhakaghi bharanyeerani chinkaani abheene ko abheene.]
Pauro akamara emeeka ebhere emighima morense ya enyumba eyo ino aare araikara omwene. Aakaribhisiri muyo bhansi bhano bhaare bharaacha ko iye.
Aareghaneri obhukangati bho Ghiteema nu kweeghi abhanto ighoro ya Omutemi Yeesu Kirisito ko bhokare, bira atakurekiru.













































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































